---
hide:
  - navigation
 # - toc
---

# Direttive Generali per la formazione del Piano Urbanistico Generale

## 1. IL PIANO URBANISTICO GENERALE: VERSO “PALERMO +”

Palermo è una città metropolitana e capoluogo regionale che ha l’ambizione di svilupparsi in
maniera sostenibile, conservando e valorizzando le sue profonde identità culturali, sociali e
paesaggistiche e diventando una città contemporanea ed attrattiva, creativa e solidale, sicura
e produttiva, capace di competere efficacemente nello scenario Europeo e Mediterraneo. Per
perseguire questa visione serve una nuova idea urbanistica e il **Piano Urbanistico Generale
(PUG)** è lo strumento di pianificazione necessario per concretizzare la forma spaziale e
l’ordinamento normativo di tale idea, capace di agire nell’orizzonte operativo del 2030 e in
quello strategico del 2050. Il Piano Urbanistico Generale di Palermo sarà redatto secondo i
contenuti e seguendo il procedimento previsto, rispettivamente, dall’art. 25 e dall’art. 26 della
L.R. 19/2020 e ss.mm.ii. che ha profondamente innovato la legislazione urbanistica regionale
portandola in sintonia con le più recenti legislazioni regionali e con l’evoluzione della disciplina
urbanistica e del governo del territorio.

Le **Direttive Generali per la redazione del Piano Urbanistico Generale** , impartite dalla
Giunta comunale guidata dal Sindaco Roberto Lagalla attraverso un apposito atto di indirizzo,
costituiscono il primo passo di un processo politico e tecnico che, in fase di redazione, dovrà
essere concertato e condiviso con tutti gli attori della vita politica, sociale, culturale ed
economica metropolitani, regionali, nazionali e internazionali per trasformarsi in
conformazione dello spazio e norme urbanistiche ed edilizie, in disegno del suolo e
individuazione di strumenti attuativi.

Le Direttive definiscono i principi ispiratori, il metodo e le principali sfide del PUG di Palermo
che consistono nel perseguire i criteri dello sviluppo sostenibile, nell’assicurare i diritti alla città,
soprattutto i nuovi diritti di cittadinanza, nel potenziare il ruolo di metropoli interculturale del
Mediterraneo, di città della cultura, attrattiva per gli investimenti, e capace di cogliere le sfide
delle transizioni digitale, energetica ed ecologica. Il metodo sarà quello dell’ascolto dei cittadini
per il censimento dei bisogni e dei portatori di interessi di pubblica utilità, nonché la
concertazione con gli enti pubblici e morali per una efficace governance dello sviluppo.
Verranno introdotti anche nuovi strumenti complementari per la valorizzazione della città e
della sua reputazione attraverso un processo di internazionalizzazione, da un lato, e
l’attivazione di strumenti (come gli oneri e i diritti edificatori, le misure perequative, i certificati
verdi, la gestione dei beni comuni, il partenariato pubblico-privato, etc.) che consentano di
riattivare una economia urbana sostenibile, innovativa e responsabile capace di supportare
concretamente e rapidamente l’attuazione del piano.

Gli obiettivi della costruzione della Palermo del futuro, in un orizzonte operativo che la proietti
con responsabilità e orgoglio al 20 3 0, devono anche rafforzare la sua dimensione
metropolitana in relazione alla nuova forma amministrativa di capoluogo della Città
Metropolitana, e devono perseguire una logica di decentramento e di responsabilizzazione
delle Circoscrizioni e di delocalizzazione dei servizi e degli attrattori in un’ottica policentrica e
sovracomunale.

### 1.1. Palermo: una metropoli europea e mediterranea

Palermo deve tornare a giocare un ruolo attivo e prospettivo come città dalla potente, antica e
stratificata identità europea, come porta del Mediterraneo e dell’Europa, come nodo
dell’armatura metropolitana nazionale, come capitale regionale, come motore economico delle
nuove economie urbane e come luogo del benessere, dei diritti e della qualità per i suoi
abitanti. La sua lunga storia, complessa e profonda, l’evoluzione delle sue diverse identità
culturali e sociali, le tracce delle sue più recenti metamorfosi, la pluralità di comunità e
linguaggi che la abitano, la rete di biodiversità che la connota, le diverse fragilità da risolvere
e le diseguaglianze da colmare costituiscono la base necessaria per pianificare il suo futuro di
città capoluogo regionale nel contesto globale, sia nel rapporto con la dimensione
metropolitana sia nelle risposte alle necessità locali.

Questa oscillazione costante tra identità potente e futuro da progettare, tra relazioni
internazionali e bisogni locali, tra bisogni e ambizioni, richiede non solo una visione strategica
di lungo periodo ma anche un’agenda di azioni operative e quotidiane in grado di valorizzare
le risorse e le eccellenze, di risolvere le criticità e i problemi, nonché di condurre a coerenza
generale i processi di trasformazione e rigenerazione programmati e i progetti di sviluppo
avviati, attraverso una nuova stagione di pianificazione e progettazione urbanistica guidata da
un adeguato Piano Urbanistico Generale.

Tutte le città europee della dimensione e rango di Palermo competono quotidianamente per
attrarre abitanti e viaggiatori, capitali e imprese, finanziamenti ed eventi e, quindi, per
assicurare benessere e un futuro migliore ai propri cittadini. Per potere competere in questo
agone, l’Amministrazione Comunale e tutti i soggetti territoriali coinvolti nel governo della città
(istituzionali e informali, amministrativi ed economici, sociali e culturali) devono intraprendere
un percorso comune caratterizzato da limpidezza della visione, efficienza programmatica,
condivisione dell’azione, efficacia attuativa e prestazionalità di risultato.

Lo sviluppo del programma di progetti maturi e in corso di realizzazione finanziato dai fondi
extra-comunali richiede sia nuove capacità tecniche sia nuovi e adeguati processi
amministrativi e progettuali. Serve, quindi, che il governo della città agisca con sensibilità ai
problemi, con capacità operativa, con ambizione policentrica e metropolitana e con visione
internazionale.

Pertanto, bisogna sviluppare processi innovativi e coerenti di pianificazione urbanistica e di
connesse politiche urbane, nonché promuovere le identità e le risorse nella comunità e
all’esterno, in modo da alimentare la fattibilità, gli impatti e la forza partenariale nell’attuazione
degli interventi urbanistici.

L’ambizione di Palermo ad essere una città metropolitana non può limitarsi a esercitare la
funzione di fornitrice di servizi alla cittadinanza e alle imprese, ma deve tradursi nella capacità
di essere soggetto attivo per la qualità ambientale e culturale, per la coesione sociale e
l’integrazione multietnica, per le pari opportunità, per la sostenibilità economica, per la
transizione ecologica ed energetica e la mobilità sostenibile e per l’attrattività di risorse per il
progetto complessivo di futuro. Deve, quindi, essere una città che guardi alle diverse comunità
che la abitano o la attraversano, che ne vivono la quotidianità o la temporaneità, e si impegni
a soddisfare la domanda di tutti i suoi cittadini, effettivi e potenziali, locali e globali, comunali e
metropolitani, consumatori e produttori, stabili o temporanei. Si tratta quindi di dare a Palermo
una nuova idea urbanistica, e conseguente forma, in grado di generare ricchezza a livello
locale attingendo in maniera efficace alle cospicue risorse extra-comunali e capace di
alimentare nuove domande di trasformazione creativa compatibili con le risorse e sostenibili
dal punto di vista ambientale.

La nuova governance, guidata dal Sindaco Roberto Lagalla, vuole tracciare una visione
urbana chiara, forte e condivisa che sia alla base di un’agenda attiva di politiche, processi e
progetti capaci di guidare la città – quotidianamente e monitorandone impatti, scostamenti e
variazioni – nell’orizzonte strategico, almeno, dei prossimi 2 5 anni.

Per guidare questa visione serve un’agenda delle strategie e dell’urbanistica nell’orizzonte
operativo del 20 3 0 che consentiranno di aumentare le dotazioni urbane: più qualità, più
prestazioni, più diritti, più opportunità, più attrattività, più innovazione e più sostenibilità della
città. 

L’ **Agenda “Palermo** +”, quindi, è un programma di azioni orientate al futuro e declinate
dal punto di vista urbanistico nel presente documento di Direttive Generali, approvato dalla
Giunta Comunale per essere le linee generali di indirizzo della redazione del Piano Urbanistico
Generale (ex L.R. 19/2020 e ss.mm.ii.), e da discutere con il Consiglio Comunale e le relative
Commissioni, con i Consigli di Circoscrizione e con tutti i portatori di interesse istituzionali,
economici e sociali.

L’ **Agenda “Palermo +”** ha lo scopo di proporre agli attori locali e ai portatori di interesse una
sfida di futuro, individuando le opportune strategie, locali e sovralocali, e definendo le relative
politiche urbane intersettoriali, redigendo progetti di rigenerazione corredati dalle necessarie
regole che consentiranno l’attuazione delle strategie e degli interventi, confidando nella
certezza delle decisioni, dei tempi e delle procedure più efficaci. 

L’ **Agenda “Palermo +”** ha un orizzonte di lungo termine (per il completamento delle trasformazioni necessarie servono i
tempi lunghi della stabilità decisionale e della continuità amministrativa) e una capacità di
azione nel breve e medio termine che consenta di verificare la correttezza della strada
intrapresa producendo risultati concreti per la rigenerazione, la qualità e lo sviluppo della città.
Un’Agenda di azioni che pretende un pensiero lungo, che guardi oltre l’emergenza e la
contingenza (risolvendo i problemi emergenziali), e un’azione quotidiana fatta di
responsabilità, cura e capacità amministrativa.

L’ **Agenda “Palermo +”** stimola l’integrazione dei progetti di valorizzazione di alcune aree, già
oggetto di visioni progettuali, o di processi di trasformazione, rendendo la città più sostenibile
e attrattiva, più giusta e sicura, più bella e dinamica, e sollecitando l’interesse dei molteplici
soggetti che agiscono nel governo del territorio a compartecipare alla realizzazione e gestione
di progetti di rigenerazione e di trasformazione, al miglioramento dell’efficienza energetica e
delle prestazioni ecologiche dei servizi collettivi, alla riduzione creativa del consumo di suolo,
alla coesione e innovazione sociale, nonché al perseguimento di obiettivi strategici di
riposizionamento europeo.

Palermo deve tornare a giocare un ruolo attivo come città-porta del Mediterraneo e dell’Europa
(una cosiddetta _Gateway City)_ e nodo metropolitano dell’armatura urbana europea (capofila
della cosiddetta _Functional Urban Area_ ): una città capace di intercettare i flussi di persone,
beni e servizi che attraversano le reti lunghe aeree, portuali e ferroviarie e di fertilizzare i
contesti territoriali locali nell’ottica di una nuova strategia di ricentralizzazione mediterranea.
Palermo + vuole progettare le condizioni per tornare ad esercitare un ruolo cardine tra Europa
e Mediterraneo, agendo con vigore entro la sua naturale identità cosmopolita e mettendo in
valore le potenzialità della sua posizione geografica nella logistica delle merci in fase di
rimodulazione globale e di potenziamento con il completamento del Corridoio Scandinavo-
Mediterraneo.

Nell’ambito delle Direttive generali del PUG si propongono, analizzando le trasformazioni in
atto, le qualità implicite, le identità plurali e le occasioni non colte, alcune immagini che
identifichino e declinino **Palermo +** : una metropoli composta da diverse città, fisiche e sociali,
antropiche e naturali, specializzate e ibride, che devono agire in armonia.

“Palermo +” è una **città metropolitana di nuova generazione** che non si limita ad essere il
polo di gravitazione dei flussi degli altri comuni e di mettere in condivisione i servizi di maggiore
rango, ma è una metropoli che deve interagire meglio con le altre città piccole e medie, che
deve aumentare la qualità dei suoi quartieri diversificandoli, che deve tronare in relazione con
le campagne e le aree produttive, che deve conservare e valorizzare la natura e la cultura. È
una metropoli di città capace di guidare le persone e i territori verso uno sviluppo nell’ambito
di una ecologia integrale e concorrendo alla cura della casa comune.

“Palermo +” è una **città policentrica** che torni a guardare i suoi 25 quartieri racchiusi nelle 8
Circoscrizioni con cura e lungimiranza, per diventare un arcipelago di centri complessi, capaci
di svolgere un duplice ruolo: da un lato l’autosufficienza di prossimità per le comunità insediate
(quartieri che tornano ad essere anche luoghi di lavoro e servizi); dall’altro l’attrattività
attraverso la localizzazione di servizi di rango metropolitano. Il risultato deve essere una città-
arcipelago che qualifica le sue centralità e le rende attraversate da comunità differenziate negli
usi e nel tempo.

“Palermo +” è una **città produttiva** che riattiva il necessario dinamismo economico a supporto
della sua evoluzione attraverso lo stimolo alla ripresa delle sue manifatture tradizionali (a
servizio della manutenzione e della riqualificazione urbana e della valorizzazione delle risorse
culturali e ambientali, ad esempio) e l’impulso allo sviluppo della produzione digitale e creativa
più in generale (a supporto dell’innovazione e del necessario salto del modello di sviluppo tra
economie tradizionali e nuove). Una città che attrae giovani lavoratori da varie parti del mondo
che, grazie alla connessione digitale, possono lavorare in un luogo accogliente e
interconnesso.

“Palermo +” è una **città educativa** , in quanto capace di informare, insegnare,
responsabilizzare attraverso il proprio patrimonio culturale materiale e immateriale, attraverso
il proprio tessuto scolastico, universitario e associativo: una città che si fa comunità educante
in tutte le sue espressioni e luoghi, plasmando con particolare attenzione il suo ruolo di città
universitaria e a misura delle studentesse e degli studenti. Una città che grazie alla visione di
lungo termine di questo documento assume una funzione pedagogica, in quanto capace di
estrarre dalle risorse identitarie umane e urbane le potenzialità della trasformazione.

“Palermo +” è una **città inclusiva** , in quanto non stigmatizza, non separa e non produce effetti
di deflagrazione e scomposizione sociale e culturale, ma ricompone i tessuti della città per
accogliere le diversità, per miscelare le funzioni, per garantire accessibilità ai disabili, per
rendere più sicuri gli spazi per le donne, per arricchire l’esperienza metropolitana con gli altri
comuni con cui condivide la visione. È una città dei diritti e della cura dei luoghi, tutti, senza
distinzione tra centro e periferie, ma anzi con la volontà di includere tutti i quartieri nel progetto
di sviluppo.

“Palermo +” è una **città cosmopolita** , in quanto nella storia e nella sua attualità accoglie
migranti, viaggiatori e culture capaci di interagire, di ibridarsi, di mutarsi reciprocamente per
produrre straordinari risultati ed effetti di innovazione. Un modo per ribaltare la logica
emergenziale che caratterizza le politiche internazionali sull’immigrazione, riconoscendo la
mobilità come un diritto umano inalienabile, è quello di affermare la connessione tra i diritti di
cittadinanza, la residenza e l’accesso ai servizi. Una città che torni ad essere luogo e mondo,
che si prende cura dei suoi abitanti stabili, temporanei, nomadi, intermittenti, che alimenti il
desiderio di chi la attraversa e porta i suoi valori nel mondo.

“Palermo +” è una **città resiliente** che si adatta in maniera creativa, fluida e innovativa al
cambiamento climatico, alle mutazioni sociali, ai bradisismi economici e che dal mutamento
produce nuovo sviluppo sostenibile. Una città che riattiva i cicli del suo metabolismo urbano
come matrice ecologica del suo futuro, che chiude i cicli integrati delle acque, dei rifiuti,
dell’energia e li usa per generare nuovo valore economico a supporto della rigenerazione
urbana. La resilienza urbana, inoltre, consente di rendere la città in grado non solo di adattarsi
alle crisi sempre più endemiche, ma anche di imparare da esse per prevenirle o mitigarle e
per accelerare la metamorfosi verso il futuro.

Per vivere queste identità tutto l’organismo urbano dovrà essere rinnovato, innanzitutto,
attraverso una nuova visione metropolitana che agisca come propulsore locale dello sviluppo
regionale, nazionale e internazionale e poi attraverso un adeguato piano urbanistico che
supporti la visione, che agevoli il contributo delle imprese, che incrementi l’attrattività degli
investimenti, che garantisca la sicurezza e la qualità dei luoghi, che rafforzi tutti i diritti di
cittadinanza.

## 2. LE RAGIONI E LE OPPORTUNITA’ DI UN PIANO URBANISTICO GENERALE

Le Direttive del **Piano Urbanistico Generale** sono state elaborate sulla base di una
valutazione di sintesi dei trend sociali ed economici della città e del suo contesto metropolitano
come emergono dai dati e dai rapporti, sulla base di un quadro conoscitivo consolidato e già
in possesso dell’Amministrazione Comunale, sulla base dell’ascolto dei principali portatori di
interesse nell’ambito della quotidiana azione amministrativa, nonché sulla base dello stato di
attuazione del vigente Piano Regolatore Generale (PRG), individuando le criticità al fine del
loro superamento.

Il vigente Piano Regolatore Generale del Comune di Palermo è stato redatto sulla base di
principi di pianificazione incentrati sulla tutela e valorizzazione del patrimonio edilizio esistente,
con particolare riguardo a quello storico, sulla tutela del tessuto agricolo, sul contenimento del
consumo del suolo, sul potenziamento della mobilità pubblica, sulla contestuale e compiuta
definizione delle previsioni urbanistiche di dettaglio, senza rinvio a successivi atti di
pianificazione.

Il PRG, redatto nel 1994, appare oggi superato non solo perché le modifiche regionali ne hanno
sensibilmente sbiadito le caratteristiche peculiari, ma perché il tempo ha evidenziato l’attuale
assenza di coerenza che esiste tra lo strumento di Piano e le successive previsioni di sviluppo
e pianificazione definite nell’ambito della pianificazione strategica di Palermo, nonché con le
attuali domande sociali ed economiche della città.

Laddove l’attuale PRG si connota come piano dichiaratamente conservativo, il Piano
Strategico del 2011 e il successivo Piano d’Azione del 2015, ad esempio, ipotizzano un
sistema di interventi sulla città da attuare secondo una logica della trasformazione urbanistica
e dell’innovazione urbana. A ciò occorre aggiungere la dicotomia tra le previsioni dei diversi
Programmi Integrati redatti nel tempo, dei progetti a valere della programmazione regionale
ed europea e il PRG (PON Metro, Agenda Urbana, PNRR, etc.).

Il PRG del Comune di Palermo ha avuto un breve periodo di redazione (è stata redatto nel
corso del 1994) ma un lungo e travagliato percorso di condivisione ed approvazione. Sebbene
inviato al Consiglio Comunale nel 1994, esso è stato adottato per la prima volta nel 1997 e
poi, successivamente, nel 2000 (prescrizioni esecutive) e nel 2001 (elaborati adeguati al
nuovo regime vincolistico), per essere approvato, con stralci e raccomandazioni, nel 2002,
(D.Dir 124 e 558/DRU/02) a conclusione dei due anni di proroga delle norme di salvaguardia
concesse dalla Regione Siciliana. Considerata la complessità degli stralci e raccomandazioni
dei decreti approvativi, il nuovo PRG assume piena vigenza solo dopo il lavoro di adeguamento
degli elaborati di piano alle disposizioni di detti provvedimenti e la “Presa d’Atto” degli
adeguamenti effettuata dal Consiglio Comunale nel febbraio 2004. Dal 13.03.2007, a cinque
anni dalla sua approvazione, ai sensi dell’art.9 del D.P.R. 327/01 e ss.mm.ii., sono decaduti
i vincoli preordinati all’esproprio.

Nel 2012, ai sensi dell’art.3 della Legge Regionale n. 15 del 1991, è stata avviata la
revisione del PRG, procedendo alla preliminare approvazione sequenziale, da parte del
Consiglio Comunale, delle Direttive Generali e dello Schema di Massima (avvenuta nel 2012),
nonché alla redazione del PRG inviato al Genio Civile per il parere e successivamente inviato
al Consiglio Comunale per avviare l’iter approvativo ma mai prelevato dall’ordine del giorno e
discusso e, ad inizio di nuova consiliatura, ritirato per procedere alla redazione del PUG in
base alla nuova legge urbanistica regionale.

La redazione del PUG, secondo le disposizioni della nuova legge urbanistica regionale,

consentirà, quindi, di eliminare tutte le criticità riscontrate nell’attuazione del vigente PRG ed
inerenti, in prima analisi, a:

- aggiornamento cartografico per il mutato stato dei luoghi;
- individuazione dei meccanismi alternativi all’esproprio per la previsione dei necessari
    servizi pubblici di piano (standards urbanistici), al fine di limitare o eliminare, per
    l’Amministrazione Comunale, l’entità degli esborsi finanziari per la corresponsione degli
    indennizzi ai proprietari delle aree interessate, che le norme riconoscono ma che
    spesso si traducono in una mancata attuazione delle opere pubbliche;
- adeguamento degli studi geologici del territorio comunale, oggi non più coincidenti con
    quelli effettuati in occasione della redazione del Piano per l’Assetto Idrogeologico,
    approvato nel 2007, con particolare attenzione alle criticità idrogeologiche e alla
    garanzia della invarianza idraulica del territorio. In particolare, il P.R.G. vigente è stato
    redatto in base allo studio geologico elaborato tra il 1994 ed il 2000 dal Prof. Todaro.
    Successivamente, tra il 2004 e il 2007 è stato approvato il Piano per l’Assetto
    Idrogeologico (PAI), con classificazione di pericolosità/rischio delle aree, non
    coincidenti con quelle del PRG. Nel Piano, pertanto, coesistono due differenti
    perimetrazioni del rischio, con discrasie e contraddizioni che vanno eliminate attraverso
    ulteriori approfondimenti su alcuni temi specifici (rischio crollo, rischio idraulico, cavità
    sotterranee, microzonizzazione sismica, ecc.). Nell’attuale Piano risultano presenti
    numerose aree “bianche”, prive di disciplina urbanistica, perché soggette a rischio
    idrogeologico e a “fascia di rispetto dei pozzi di acqua potabile”. Lo stralcio delle
    previsioni di piano in queste aree impedisce di applicare la normativa di riferimento,
    che in taluni casi è meno restrittiva delle norme di Piano, e non produce gli effetti di
    tutela necessari, in quanto non individua prescrizioni che consentano di salvaguardare
    l’edificazione ed urbanizzazione dai rischi geologici e di tutelare le acque. Con il nuovo
    PUG, in seguito a studi specifici, si avvieranno processi di armonizzazione tra le
    condizioni di rischio/tutela con lo stato/uso dei luoghi;
- adeguamento degli studi di settore relativi alla conoscenza e interpretazione del
    territorio relativi al settore agricolo-forestale e geologico, con particolare riferimento agli
    aspetti idrogeologici, alla compatibilità idraulica di cui al piano di gestione del rischio
    alluvioni e per come previsto dal piano stralcio di bacino per l'assetto idrogeologico
    della Regione siciliana, alla situazione, consistenza e rischio del patrimonio
    archeologico ed alle analisi e tendenze demografiche e socio-economiche. Tutti gli
    studi utilizzeranno come base di partenza gli analoghi documenti redatti in occasione
    dell’avvio della revisione del PRG in modo da massimizzare l’utilizzo del materiale
    documentale già in possesso dell’Amministrazione Comunale e ridurre i tempi di
    elaborazione dei nuovi studi di settore per il PUG.

### 2.1. I contenuti del PUG

In base all’art. 25 della L.R. 19/2020 il PUG è lo strumento generale di governo del territorio
comunale con cui il Comune di Palermo programma e disciplina, conformemente alle
disposizioni del PTR (attualmente in corso di redazione da parte della Regione Siciliana) e del
PTC o del PCM nonché dei vigenti piani di settore con finalità di tutela dell’ambiente, del
paesaggio e delle risorse naturali, le attività di tutela, valorizzazione e trasformazione
urbanistico-edilizia dell’intero territorio comunale, mediante disposizioni che incidono
direttamente sul regime giuridico dei suoli.

Il PUG, pertanto:

- specifica gli obiettivi da perseguire nel governo del territorio comunale e gli indirizzi per
    l’attuazione degli stessi, in coerenza con quelli individuati nella pianificazione
- definisce gli elementi del territorio urbano ed extraurbano raccordando la previsione di
    interventi di trasformazione con le esigenze di salvaguardia delle risorse naturali,
    paesaggistico-ambientali, agro-silvo-pastorali e storico-culturali disponibili, nonché i
    criteri per la valutazione degli effetti ambientali degli interventi stessi;
- determina i fabbisogni insediativi e le priorità relative alle opere di urbanizzazione in
    coerenza con quanto previsto nella pianificazione sovracomunale;
- stabilisce la suddivisione del territorio comunale in zone territoriali omogenee,
    individuando le aree non suscettibili di trasformazione e quelle in cui è possibile la
    trasformazione attraverso la programmazione degli interventi pubblici e privati;
- indica le trasformazioni fisiche e funzionali ammissibili nei singoli ambiti, garantendo la
    tutela e la valorizzazione dei centri storici nonché lo sviluppo sostenibile del territorio
    comunale;
- promuove l’architettura contemporanea e la qualità dell’edilizia pubblica e privata,
    prevalentemente attraverso la previsione del ricorso a concorsi di progettazione per
    particolari interventi di opere pubbliche di particolare valenza architettonica e favorendo
    il concorso di progettazione per gli interventi privati attraverso incentivi e premialità;
- disciplina i sistemi di mobilità di beni e persone, dando priorità ai sistemi del trasporto
    pubblico e alla mobilità dolce e sostenibile, pedonale e ciclabile;
- assicura la piena compatibilità delle previsioni in esso contenute rispetto all’assetto
    idrogeologico e geomorfologico del territorio comunale, come risultanti da apposite
    indagini di settore preliminari alla redazione del piano, introducendo nelle norme di
    attuazione le misure individuate nello studio di compatibilità idraulica;
- precisa il perimetro, le destinazioni d’uso e le regole per la trasformazione o
    conservazione delle aree urbanizzate e da rigenerare;
- annovera i beni paesaggistici, ambientali, culturali e storico-architettonici da sottoporre-
    sottoposti a tutela e ne specifica il relativo regime normativo compatibile con la tutela
    di cui al decreto legislativo 22 gennaio 2004, n. 42 e successive modificazioni, anche
    nelle aree sottoposte a vincolo paesaggistico e nei manufatti sottoposti a vincolo
    storico-artistico;
- precisa le modalità di intervento sui tessuti urbani storici, sulla base di specifiche
    elaborazioni riferite alla conservazione e valorizzazione del contesto fisico-spaziale e
    socio-economico che consentano interventi edilizi diretti tali che siano salvi i vincoli di
    natura paesaggistica o monumentale di cui al codice dei beni culturali;
- stabilisce i parametri quantitativi, qualitativi e funzionali da rispettare negli interventi
    edilizi in relazione ai diversi ambiti insediativi, nel rispetto delle caratteristiche
    geomorfologiche, idrogeologiche, sismiche e paesaggistiche dei luoghi,
    valorizzandone il rapporto con gli ambienti urbani preesistenti, e fissando standard di
    qualità ecologica, ambientale e architettonica;
- identifica le aree che per particolare complessità, consistenza e rilevanza devono
    essere disciplinate da piani urbanistici attuativi;
- alla luce dei principi di contenimento del consumo di suolo, in conformità con la
    programmazione dello sviluppo rurale e delle indicazioni di livello intermedio e con le
    disposizioni di tutela e valorizzazione del paesaggio rurale, disciplina le trasformazioni
    del territorio rurale e gli interventi produttivi nel verde agricolo, nel rispetto di quanto
    prescritto all’articolo 37 della L.R. 19/2020;
- individua le aree e gli edifici a rischio, precisando le diverse modalità di prevenzione e
    protezione;
- stabilisce le modalità di localizzazione nel territorio comunale delle attività produttive
    con particolare riguardo a quelle di tipo commerciale in coerenza con le previsioni dei
    piani sovracomunali;
- localizza le attrezzature ed i servizi relativi ai diversi ambiti di intervento e specifica le
    reti delle infrastrutture riferite anche alla pianificazione sovraordinata.

Il PUG inoltre dovrà tenere conto delle risorse e delle potenzialità economiche dirette ed
indirette e definire un quadro di coerenza e priorità per la redazione del programma pluriennale
delle opere pubbliche di cui costituisce premessa giuridica obbligatoria. Il PUG dovrà recepire
e coordinare a livello comunale le disposizioni derivanti da piani di settore di qualsiasi livello
aventi rilevanza territoriale. Dovranno essere previsti meccanismi di perequazione e
compensazione urbanistica, con il duplice obiettivo di assicurare una maggiore equità e di
agevolare la realizzazione dei servizi e delle infrastrutture. Infine, il PUG dovrà prevedere, a
fronte di benefici pubblici aggiuntivi, una disciplina di incentivazione per interventi finalizzati
alla riqualificazione urbanistico-ambientale ed alla rigenerazione urbana e territoriale, anche
ai fini della promozione del risparmio energetico e della sicurezza sismica.

Il PUG definisce il perimetro degli insediamenti esistenti in condizione di degrado o in assenza
di qualità, al fine di realizzare la loro rigenerazione mediante un’adeguata urbanizzazione
primaria e secondaria, nonché rispettare gli interessi di carattere storico, artistico,
archeologico, paesaggistico- ambientale ed idrogeologico e realizzare un razionale
inserimento territoriale ed urbano degli insediamenti.

Il PUG potrà subordinare l’attuazione degli interventi di recupero urbanistico ed edilizio degli
insediamenti, perimetrati ai sensi del comma 5 della L.r. 19/2020, alla redazione di appositi
piani di recupero (PRU), il cui procedimento di formazione segue la disciplina prevista per i
piani particolareggiati attuativi (PPA) di cui al Capo II della L.R. 19/2020 e ss.mm.ii.

### 2.2. Le politiche generali del PUG e la risoluzione delle principali criticità

Il PUG dovrà intervenire nel guidare dal punto di vista urbanistico le politiche generali della
città individuate dalla Giunta Comunale per concorrere alla risoluzione delle principali criticità
individuate nella quotidiana attività amministrativa, nell’ascolto della domanda sociale e nella
lettura dei quadri analitico-interpretativi a disposizione dell’Amministrazione Comunale o
derivanti da rapporti di soggetti terzi. Di seguito vengono sintetizzate le principali politiche che
guideranno l’azione del PUG.

_2.2.1. Le politiche ambientali_
Il nuovo PUG dovrà innestare la dimensione e la qualità ambientale nell’ambito della sua
formazione. La dimensione ambientale ha assunto in Europa, a partire dagli anni Ottanta del
XX secolo, un'importanza crescente, modulata e orientata su principi/obiettivi di precauzione,
tutela e valutazione ambientale, incardinati in direttive, orientamenti, raccomandazioni e
strumenti di programmazione economica e finanziaria, strategie e programmi, quali:

- la tutela della rete ecologica europea, anche nell'accezione di infrastruttura vegetale
    che deriva dello Schema di Sviluppo dello Spazio Europeo (Direttiva Habitat, Direttiva
    Uccelli, Direttiva Valutazione d'Incidenza, etc.);
- la verifica preventiva degli impatti sull'ambiente generati dai progetti (Direttiva VIA);
- la valutazione strategica ambientale dei Programmi di sviluppo e della
    programmazione e pianificazione (Direttiva VAS);
- l’attuazione di strategie generali e tematiche per lo sviluppo sostenibile e per
    l'abbattimento dell'impronta e dell'indebitamento ecologici (Green New Deal e Next
    generation EU).
Con riferimento alla dimensione locale e al PRG vigente, le valutazioni ambientali (VAS, VIA,
VINCA), effettuate per i piani attuativi, le varianti e gli interventi pubblici, hanno messo in luce
un basso livello di prestazioni ambientali, condizione che ha innestato spesso la necessità di
intervenire con riorientamenti, prescrizioni o compensazioni che, nell'attuazione e nella
gestione, comportano costi aggiuntivi per l'Amministrazione.
L'analisi ambientale attuale e del PRG vigente, condotta a livello generale, e i dati che si
possono ricavare dall'osservatorio delle procedure ambientali, fanno emergere come la
permanenza dell'attuale PRG (alle condizioni imposte dal decreto attuativo, che ha in parte
travisato e riorientato i contenuti e gli obiettivi della proposta originale di Piano) abbia generato
e rischia di generare conflitti e criticità ascrivibili a:

- declassificazione del ruolo del PRG come piano di governo del territorio e della
    pianificazione settoriale. L'attuale PRG, infatti, non è in grado di governare il complesso
    della pianificazione settoriale e non riesce ad integrarsi con la pianificazione
    preordinata e sovraordinata, più recente, soprattutto per la difficoltà a generare
    relazioni feconde e produttive in termini di sviluppo sostenibile;
- disallineamento con la pianificazione settoriale sempre più orientata dagli obiettivi di
    sostenibilità e di prestazione ambientale, ma anche redatta in tempi più recenti: PUMS,
    PGTU, Piano di Zonizzazione Acustica, Piano Energetico, etc.;
- ulteriore depauperamento delle risorse e abbassamento della soglia di prestazione
    ambientale ed energetica. Il PRG vigente non è stato organicamente revisionato
    neppure al livello dell'integrazione/variante delle Norme tecniche di Attuazione e del
    Regolamento Edilizio;
- l'analisi effettuata nei confronti delle matrici ambientali e paesaggistiche (suolo,
    paesaggio, ambiente naturale) ha fatto emergere che la superficie agricola generale e
    la SAU hanno subito un flesso significativo anche in riferimento al trend negativo
    provinciale.
	
Peraltro, le azioni riferite alle aree più sensibili, come la necessità di intervenire in maniera
sistemica, sono sollecitate all'interno dei Piani di Gestione dei Siti Natura 2000 redatti per
gli ambiti “Promontori del palermitano e Isola delle Femmine”; “Monti di Palermo e Valle
del Fiume Oreto” e “Zona montano-costiera Palermitano”. 

Il capitale naturale del territoriocomunale, inoltre, si compone di sei Siti di Importanza Comunitaria: (ITA020012 - Fiume
Oreto, ITA020006 - Capo Gallo, ITA020014 - Monte Pellegrino, ITA020023 - Raffo Rosso,
Monte Cuccio e Vallone Sagana, ITA020044 - Monte Grifone, e il sito marino ITA020047 -
Fondali Isola Delle Femmine e Capo Gallo); due Riserve Naturali Orientate corrispondenti
a Capo Gallo e a Monte Pellegrino, (quest’ultima comprende, come zona B di pre-riserva,
il grande polmone vegetale della Favorita); la Riserva Naturale Integrale di Grotta Conza e
di Grotta Molara e l’Area Marina Protetta di Capo Gallo e isola delle Femmine.
Tra le elaborazioni da allegare e integrare al nuovo strumento di pianificazione rientra
dunque, a pieno titolo, il “Piano della rete ecologica urbana”, il quale esalterà la funzione
strutturale, morfologica ed estetica, assegnata prioritariamente al paesaggio, per generare
indirizzi di governance ambientale del territorio, da attuarsi attraverso variegate modalità
di realizzazione del connettivo naturale nei paesaggi urbani, periurbani ed extraurbani:
la forestazione urbana _(urban forestry_ ), le _greenways_ , le _blueways_ , gli orti urbani, la
rigenerazione vegetale degli _in-beetwen spaces_ , gli spazi interstiziali. Il metodo e l’obiettivo
della connettività e della penetrazione capillare consentiranno, infatti, di declinare il sistema
vegetale dal livello di area vasta (nella connessione tra il territorio e la dimensione
metropolitana) delle espressioni naturali e del paesaggio storico (agricolo e monumentale)
alla scala urbana (i boulevard, le zone interstiziali) e di utilizzare la natura in tutte le sue
funzioni. In questo contesto anche la rete stradale potrà diventare armatura vegetale ricca
e ibrida di funzioni, dove alberi, siepi, slarghi e soste vegetali possono anche garantire, oltre
alla funzione di miglioramento delle condizioni climatiche, paesaggistiche, di
decarbonizzazione, anche la funzione di rilevamento di inquinanti e climalteranti (vere e
proprie centraline verdi).

_2.2.2 Le politiche di area vasta_
Il Comune di Palermo, a partire dal 2011 e poi nel 2015, si è già dotato di un Piano Strategico
come processo/strumento di pianificazione per determinare e mantenere viva l’attenzione
sull’assetto del territorio e sulle scelte di sviluppo metropolitano, con la finalità ulteriore di
tutelarne l’integrità fisica e ambientale nonché l’identità culturale. La nuova pianificazione
strategica dell’Amministrazione Comunale e il connesso PUG dovranno prefigurare una Città
Metropolitana che estende e rafforza le sue macro-funzioni strategiche nel sistema regionale,
nazionale e internazionale e anche nella dimensione locale, esercitando il ruolo di:

- _gateway city_^ (una città-porta) di flussi (materiali e immateriali, di beni, persone e servizi)
    che connette alle reti infrastrutturali regionali le risorse e le esternalità che percorrono
    le grandi reti nazionali e internazionali delle merci e delle persone, ripensando il sistema
    infrastrutturale per connettere in maniera adeguata Palermo alla dorsale ferroviaria
    costiera in direzione orientale;
- acceleratore di innovazione, formazione e ricerca attraverso il coinvolgimento del
    sistema universitario e della ricerca e dei servizi all’innovazione;
- incubatore di imprese e attività attraverso la presenza di servizi di _clustering_^ e di
    distrettualità matura e la dotazione di adeguate infrastrutture materiali e immateriali
    abilitanti;
-^ erogatore di servizi di rango metropolitano e di prossimità agli individui e alle imprese
    comparabile con le omologhe città metropolitane europee;
- sistema insediativo policentrico che riattiva il metabolismo urbano delle diverse parti del
    capoluogo e degli altri comuni e che rigenera i cicli delle città, delle infrastrutture e dei
    paesaggi per renderle di nuovo vivibili e attrattive in un’ottica redistributiva.
	
L’ambizione di queste macro-funzioni strategiche è condizionata al ripensamento e alla
ottimizzazione di alcune funzioni-cardine, attualmente intestate anche ai sistemi territoriali
gravitanti attorno al capoluogo, e che devono essere redistribuite per potere dare concreta
risposta alle nuove domande insediative, alle domande di servizi sociali, di formazione e
innovazione, di generazione di nuove economie e di dotazione infrastrutturale, di sostenibilità
ecologica.

L’approccio strategico, in accordo con le politiche della Città Metropolitana, necessita di una
corretta analisi per valutare le reali condizioni di metropolizzazione, che tenga conto della
presenza e della distribuzione nel territorio metropolitano dei principali generatori di centralità
ed attrattività: piccole attività produttive e artigianato, _high-tech_ , nuclei industriali, porti, aeroporti
e stazioni ferroviarie, intermodalità (interporti, autoporti, piattaforme logistiche, etc.), servizi
culturali, sanitari e amministrativi, servizi per la città digitale e _smart_ , incubatori e _start-up_ , servizi
alle imprese e servizi di base, distribuzione commerciale, spazi espositivi e fiere, università e
scuola, centri di ricerca e centri di trasferimento tecnologico, servizi di gestione dei cicli dei rifiuti
e dell’acqua, azioni di programmazione socio-economica e pianificazione strategica e politiche
sussidiate. La presenza nei comuni di tali attività, in sinergia con gli indirizzi del Piano strategico
metropolitano, dovrà indirizzare la distribuzione nel territorio metropolitano dei centri di
maggiore centralità e attrattività e concorrere alla attuazione di una condizione metropolitana
matura ed efficace, e non puramente conformativa alla legge.

Palermo città metropolitana di nuova generazione, quindi, dovrà essere un sistema insediativo
capace di erogare servizi di rango elevato, soprattutto quelli legati all’innovazione dello
sviluppo, alla competitività della produzione, all’attrattività e ai cicli del metabolismo urbano.
Dovrà essere una città capace di aggregare le comunità locali attorno a progetti condivisi che,
pur mantenendone la diversità, manifestino un elevato grado di identità collettiva. Infine, dovrà
concorrere alla realizzazione di un sistema urbano ecologicamente sostenibile attraverso la
riduzione del consumo di suolo e la promozione dei principi e delle pratiche di rigenerazione
urbana, di riuso e riciclo, nonché al miglioramento dei cicli vitali delle città (energia, acqua,
rifiuti).

Oggi la città di Palermo vive una difficile transizione metropolitana e la legge regionale sul
governo del territorio (L.R. 19/2020) sancisce la necessità anche del Comune di dotarsi di una
visione strategica metropolitana che, attraverso il Piano Strategico Metropolitano, dovrà
perseguire alcuni indirizzi di programmazione del territorio finalizzati alla individuazione delle
propensioni di sviluppo infrastrutturale, produttivo e socio-economico del contesto
metropolitano, sintetizzabili in:

- _sviluppo regionale e apertura internazionale_ , con l’obiettivo di incidere sulla condizione
    di marginalità in cui versa il territorio attraverso il potenziamento dei nodi infrastrutturali
    rivolti ad agganciarsi alle reti lunghe nazionali e transnazionali (ad es. con il Corridoio
    Scandinavo-Mediterraneo che ha recentemente ripreso rilevanza strategica anche per
    la Sicilia, ma anche il cosiddetto “Corridoio Meridiano” per mettere a sistema il
    potenziale dei flussi marittimi e ferroviari che attraversano il Mediterraneo in direzione
    est-ovest);
-^ _sviluppo e coesione metropolitani_ , in particolare agendo sulle reti di ambito sub-
    regionale e sulle relazioni tra il _core_ ad alta e intensa urbanità della Città Metropolitana
    e le sue articolazioni di media urbanità, rur-urbanità e ruralità, anche attraverso la
    gestione integrata delle risorse e dei servizi per il riequilibrio delle funzioni urbane di
    rango elevato attraverso un’adeguata redistribuzione metropolitana;
- _sviluppo urbano e locale dei comuni con l’intento di migliorare la qualità della vita_ ,
    attraverso il potenziamento dei servizi pubblici, di creare le condizioni idonee per la
    valorizzazione delle potenzialità culturali, turistiche e attrattive dei centri urbani, e, ove
    necessario, di rafforzare la salvaguardia del paesaggio agrario in quanto aspetto
    essenziale del quadro paesaggistico complessivo, e dunque componente da valorizzare
    in un percorso efficace di sviluppo rur-urbano del territorio.
	
Il Piano Strategico Metropolitano redatto dalla Città Metropolitana di Palermo deve essere
sincronizzato e integrato con il Piano Urbanistico Generale (e con gli altri piani di settore e con i
programmi di sviluppo), in modo da non trascurare la dimensione insediativa – perché non sia
un rallentatore del nuovo metabolismo metropolitano – affrontandola attraverso la risoluzione
dei problemi di accessibilità ai centri urbani e coesione interna del sistema territoriale. 

In sinergiacon il PUMS metropolitano dovrà essere perseguito, quindi, l’obiettivo di potenziare la mobilità
attraverso l’identificazione di nuove direttrici e con modalità di trasporto differenti, di concorrere
al miglioramento della qualità della vita sia attraverso il potenziamento della mobilità urbana,
rilanciando il trasporto pubblico locale per combattere i fenomeni di congestionamento nelle aree
urbane, sia attraverso l’uso strutturale della tecnologia digitale per migliorare l’impatto sociale.

Infine, l’economia circolare richiede che la anche la Città Metropolitana concorra alla
riqualificazione delle aree urbane attraverso il riciclo delle aree, dei materiali e delle infrastrutture
dismesse, la ricollocazione e valorizzazione di poli di attrazione e la riattivazione del talento dei
luoghi, diversificando anche il sistema della portualità in una ottica di specializzazione e
complementarietà con l’ambito urbano, nonché migliorando la qualità paesaggistica delle fasce
costiere e montane.

_2.2.3. La necessità di rivedere la pianificazione particolareggiata_
Il Piano vigente prevede il ricorso alla pianificazione particolareggiata nelle Zone Territoriali
Omogenee A2, B0, B4 e D2, negli ambiti interessati da agglomerati edilizi in ex zone agricole,
nella fascia costiera e nelle zone F di superficie superiore a un ettaro. Pertanto, in tutte le zone
storiche, le zone collinari, le zone costiere e le grandi attrezzature, la disciplina urbanistica
risulta sospesa e non dettagliata. Nei dieci anni di vigenza del Piano, inoltre, solo una
piccolissima parte di questi piani è stata approvata, a causa della complessità dell’iter da
seguire. Il PUG dovrà sanare queste lacune di pianificazione e normazione di importanti parti
del territorio per ricondurle a una pianificazione urbanistica unitaria e adeguata.

_2.2.4. Le politiche di garanzia della coesione sociale_
La redazione del PUG rappresenta un’occasione per verificare il soddisfacimento della
dotazione di servizi secondo il loro ruolo urbano ed in relazione alle condizioni di accessibilità,
con particolare riferimento alle esigenze della persona e delle famiglie, degli anziani e dei
bambini, dei residenti e degli utilizzatori nei termini di una migliore conciliazione dei tempi
familiari, di un potenziamento dei servizi di prossimità, di risposta alle diverse esigenze della
cittadinanza, dell’accessibilità dei disabili, della sicurezza delle donne e delle persone fragili,
dell’incremento ed efficacia localizzativa dei servizi a scala urbana e metropolitana. In tema di
sviluppo sostenibile è necessario intensificare la collaborazione tra il mondo del sociale (terzo
settore, servizi sociali, etc.) e il mondo produttivo secondo principi di sussidiarietà rispetto alle
funzioni dell’ente locale. L’interazione tra i settori delle politiche sociali è una reale opportunità
per lo sviluppo economico della città di Palermo, perseguibile anche attraverso la
trasformazione dei bisogni in impresa, mantenendo sempre la persona al centro, alla quale
vengono riconosciuti i propri diritti. Alle politiche sociali vanno accompagnate azioni di
adeguata localizzazione dei servizi per agire concretamente nella dimensione del quartiere.

_2.2.5. Le politiche della mobilità sostenibile_
La pianificazione urbanistica della mobilità dovrà approfondire le problematiche e i temi del
sistema di trasporto integrati con il Piano Urbano della Mobilità Sostenibile (PUMS) già redatto
e adottato con Delibera di Giunta Comunale n. 121 del 03/07/2019 (e in corso di
aggiornamento per avviare il suo iter di approvazione in Consiglio Comunale), in stretto
raccordo con il PUMS metropolitano (in corso di redazione) e del Piano Generale del Traffico
Urbano (PGTU) da cui ricavare indicazioni utili per la definizione di un quadro strategico in cui
avvenga una profonda saldatura tra la pianificazione di medio-lungo periodo e il governo della
mobilità urbana.

In linea generale, le politiche urbanistiche del PUG per la mobilità sostenibile, da sincronizzare
con le strategie e le azioni del PUMS, dovranno perseguire i seguenti obiettivi:

- **efficacia ed efficienza del sistema di mobilità della città di Palermo** , attraverso il
    miglioramento del TPL, il riequilibrio modale della mobilità, la riduzione della
    congestione, il miglioramento dell’accessibilità di persone e merci, il miglioramento
    dell’integrazione tra lo sviluppo del sistema della mobilità e l’assetto e lo sviluppo del
    territorio (insediamenti residenziali e previsioni urbanistiche di poli attrattori
    commerciali, culturali, turistici), il miglioramento della qualità dello spazio stradale ed
    urbano;
- **sostenibilità energetica e ambientale della mobilità** , attraverso la riduzione del
    consumo di carburanti tradizionali diversi dai combustibili alternativi, il miglioramento
    della qualità dell’aria, la riduzione dell’inquinamento acustico, il potenziamento
    dell’attrattività del trasporto ciclopedonale, il miglioramento delle performance
    energetiche ed ambientali del parco veicolare passeggeri e merci;
- **Mobilità Smart, green economy e coesione sociale** , attraverso il miglioramento
    della inclusione sociale, la riduzione dei costi della mobilità connessi alla necessità di
    usare il veicolo privato, la garanzia dell’accessibilità alle persone con mobilità ridotta,
    il miglioramento della sicurezza di pedoni e ciclisti, il sostegno alle pari opportunità di
    accesso ai servizi di mobilità, per i cittadini metropolitani e per gli utenti
    temporaneamente presenti per motivi di lavoro e studio, la facilitazione
    dell’accessibilità al trasporto pubblico per le persone a ridotta capacità motoria o
    comunque diversamente abili (eliminazione barriere architettoniche, dotazione di
    attrezzature dedicate, innovazione tecnologica), l’individuazione di forme di mobilità
    turistica sostenibile per le aree urbane interessate dalle concentrazioni di flussi turistici,
    l’innovazione tecnologica per la semplificazione dell’uso del TPL e la migliore
    programmazione delle opzioni di mobilità.
	
Il quadro attuale espone una situazione di pendolarismo diffuso per la presenza di grandi
polarità istituzionali (quali le sedi di Regione, Città Metropolitana, Università, Comune, nonché
di importanti uffici statali), dei servizi a carattere anche sovracomunale di cui la città dispone
(ad esempio nel campo della sanità, della giustizia, della scuola, della cultura e dello sport)
e anche le realtà commerciali – ubicate sia all’interno del centro urbano sia al margine dello
stesso. A cui si aggiungono gli spostamenti effettuati dalla popolazione residente che hanno
spesso carattere parossistico e determinano un notevole abbassamento della qualità della vita
dei cittadini.

Le endemiche carenze del trasporto pubblico locale (in fase di progressiva risoluzione), il
mancato completamento della rete del trasporto pubblico di massa (Passante ferroviario,
Anello ferroviario, Sistema tram) e l’esiguità della mobilità ciclopedonale (in fase di progressiva
espansione) determinano ancora un’accentuata prevalenza della mobilità privata su gomma
che produce congestione, inquinamento e consumo di spazio urbano. Tale situazione è causa
di un decadimento della qualità urbana, testimoniata da accentuati fenomeni di inquinamento
atmosferico e acustico, dal manifestarsi di complesse, articolate e perduranti situazioni di
congestione veicolare, determinate da forti flussi veicolari che interessano non solo le arterie
della maglia stradale principale ma anche la viabilità secondaria, per via della ricerca di
percorsi alternativi utili ad evitare le vie più trafficate, nonché da una grave situazione in termini
di sicurezza stradale, in riferimento ai fenomeni di sinistrosità.

Il quadro sopra descritto determina quindi un insufficiente livello di accessibilità all’interno della
realtà urbana con ricadute negative su tutto il territorio cittadino, ma con particolari elementi di
criticità sul centro storico e su molte delle borgate storiche.

Anche la mobilità e la logistica delle merci che attraversano la città o che hanno origine e
destinazione al suo interno presenta caratteri di criticità che dovranno essere risolti attraverso
una più adeguata localizzazione delle piattaforme logistiche e l’individuazione di adeguate
strade di connessione principale al porto e alle autostrade.

Particolarmente problematica è la situazione della sosta, ove a carenze relative all’esigenza
di sosta dei residenti, si somma una strutturale carenza di parcheggi a servizio della collettività,
con particolare riferimento ai parcheggi di interscambio modale e ai parcheggi operativi, ossia
a servizio delle diverse polarità.

La rete degli itinerari ciclabili deve proporsi come una valida alternativa alla mobilità
motorizzata estendendo la sua scarsa capillarità e sicurezza e necessita di maggiori sforzi di
pianificazione, di infrastrutturazione e, soprattutto, di sensibilizzazione della cittadinanza.
La ferrovia utilizzata come metroferrovia, oltre a costituire un’essenziale infrastruttura di
collegamento a scala urbana e comprensoriale, rappresenta comunque una opportunità per
larghe parti della struttura urbana, determinando elementi positivi per l’accessibilità e per il
contenimento del traffico veicolare, nonché propulsore allo sviluppo degli insediamenti.

Elementi di cesura della maglia urbana sono rappresentati dal fiume Oreto, sul quale insistono
un numero eccessivamente limitato di opere di scavalco con negative refluenze (in termini di
congestione) sugli assi stradali (e sulle zone circostanti) ove sono presenti gli unici quattro
ponti esistenti. Si rileva altresì un’insufficiente dotazione di connessioni stradali trasversali tra
i grandi assi radiali che, dipartendo dal margine del centro storico, caratterizzano fortemente
la struttura stradale; il raccordo tra queste radiali è oggi assicurato esclusivamente dal viale
della Regione Siciliana.

L’assenza di un numero adeguato di collegamenti trasversali lungo la Circonvallazione e il suo
uso come asse di raccordo tra la A19 e la A29 determinano allungamenti dei percorsi ed
elementi di congestione aggiuntivi proprio lungo la viabilità radiale e sui tratti del viale della
Regione Siciliana. Le criticità che caratterizzano il viale della Regione Siciliana, nonché la
maglia principale urbana, rendono più evidenti le problematiche connesse con l’insufficienza
della struttura radiale stradale che dalla città densa si estende verso la circonvallazione e verso
le periferie.

_2.2.6. Le politiche della cultura, del turismo e dei servizi alle imprese_
Il posizionamento geografico e culturale di Palermo, la sua eccellenza artistica e
monumentale, la forte identità culturale e il suo storico connotato interculturale la rendono una
candidata ideale per un ruolo di centralità nello spazio mediterraneo.

Le opportunità di sviluppo riferite alla dimensione ambientale sono principalmente legate al
contributo che la gestione sostenibile delle risorse e delle aree di pregio naturalistico può
fornire allo sviluppo del settore turistico e, in parte, al sostegno delle microeconomie derivanti
dalla valorizzazione del tessuto agricolo residuo.

Nei settori del turismo e della cultura, da considerare strettamente interrelati tra loro, va
evidenziata l’esigenza di superare i confini regionali e nazionali, per sperimentare nuovi
percorsi e nuovi stimoli culturali, e realizzare una concreta convivenza tra diverse identità
culturali che potrebbero costituire anche nuovi bacini di utenti delle risorse cittadine. 

È importante mirare ad una dimensione culturale dello sviluppo della città, mettendo in campo,
in sinergia con la Soprintendenza ai beni culturali e ambientali di Palermo, azioni mirate a
fondare la crescita del territorio sulle risorse culturali, elementi catalizzatori e vettori di
opportunità di sviluppo, di qualità diffusa e, non ultimo, di coesione e integrazione sociale.
Gli interventi e le azioni volte a determinare vere e proprie eccellenze in campo culturale,
artistico e religioso, sportivo e congressuale, ambientale, riguarderanno il recupero e la
valorizzazione dei beni diffusi nel territorio comunale e la realizzazione di nuove polarità.

Nel settore dei servizi alle imprese, sono unanimemente riconosciute l’insufficiente dotazione
di infrastrutture a servizio (sia logistiche che di collegamento, locale ed extra regionale) e
invocata la necessità di riaffermare un ruolo di leadership commerciale nel bacino del
Mediterraneo. Palermo deve riappropriarsi dell’immagine di qualità, di eccellenza settoriale, di
reputazione di efficienza, al fine di vincere una crescente concorrenza inter-urbana e la
battaglia per attrarre capitali, investimenti e risorse internazionali. Palermo possiede enormi
risorse nell’ambito del suo capitale storico ed ambientale che correttamente valorizzate
condurranno alla promozione di se stessa e della propria immagine sul piano globale. 

È necessario, quindi, investire nella creatività e nell’innovazione, con azioni mirate al
potenziamento dei settori della ricerca e della formazione (Università, Dipartimenti, strutture di
ricerca, Policlinico) e alla valorizzazione dei poli di eccellenza in campo internazionale e
culturale.

_2.2.7. Le politiche per la valorizzazione del capitale urbano sociale_
L’ambiente naturale, il tessuto edilizio storico e il tessuto urbano sono i capitali sociali della
città, di cui la collettività insediata dispone e che deve mettere in valore attraverso azioni che
rendano la città attrattiva e competitiva, e mantengano, al contempo, il suo bilancio sociale
attivo, per consentire uno sviluppo economico e sociale equilibrato.

In generale il PRG vigente sconta il mancato allineamento tra la visione, gli obiettivi e le azioni
di piano e l'apparato normativo (Norme Tecniche di Attuazione) e regolamentare. Il PRG
vigente è stato redatto con particolare attenzione alla tutela e valorizzazione del patrimonio
storico, per il suo valore in relazione alle discipline storiche, di testimonianza delle epoche
antiche, per le ricadute sul turismo e per il ruolo di elemento di identificazione della collettività
insediata. La individuazione di tale patrimonio è avvenuta con l’ausilio di un rilievo
aerofotogrammetrico della città del 1939 (O.M.I.R.A.) in quanto il patrimonio edilizio presente
a quella data, come pure parte del tessuto agricolo, sono stati giudicati importanti
testimonianze storiche della città e capisaldi dai quali procedere alla redazione del PUG. Tutti
gli edifici presenti a quella data sono stati classificati come Netto Storico e le parti di aree
agricole rappresentative di quell’assetto urbano, ancora libere da costruzioni, sono state
classificate Verde Storico.

L’individuazione successiva delle zone “A” del D.M. 1444/68, è avvenuta, pertanto, tramite
questa trasposizione cartografica. Il sistema degli immobili e delle aree da tutelare possedeva
carattere frammentario ed episodico ed inoltre, in assenza di verifiche approfondite, sono stati
classificati “Netto Storico” anche edifici non più esistenti o sostituiti con edilizia recente. In fase
di approvazione del Piano, la Regione ha disposto una revisione del perimetro delle zone A ed
una verifica delle valenze storiche dei Netti Storici. Ma il perimetro evidenziato negli elaborati
del PRG vigente risente, se pur a valle delle verifiche richieste, dei precedenti criteri utilizzati.
Va inoltre riesaminato il ruolo degli elementi storici puntuali, non facenti parte dei contesti
storici consolidati e non riconducibili a manufatti di pregio (le ville monumentali). Si fa
riferimento ai numerosi insediamenti non aventi le caratteristiche dell’agglomerato urbano,
essendo disgregati e/o puntiformi, edificati lungo le strade di comunicazione o in piena
campagna, già presenti nel 1939 nel territorio palermitano.

L’espansione incontrollata della città ha in parte cancellato ed in parte inglobato dette
testimonianze diffuse. Parte di queste, quali i bagli, le casene, le vasche, i mulini, sono
meritevoli di tutela, altre, meno significative, sopravvivono come memorie di un contesto che
non esiste più, relitti in un ambito urbano radicalmente modificato dall’edilizia recente.
Per gli immobili presenti nel rilevo del 1939 che ricorrono in dette condizioni va effettuata,
insieme alla Soprintendenza ai beni culturali e ambientali, una nuova verifica delle valenze
storiche architettoniche, da valutare oltre che in base alle caratteristiche intrinseche, anche
in relazione al contesto, sia quello esistente che quello di progetto.

Gli ambiti urbani caratterizzati da eterogeneità dei tessuti e dalla loro incompiutezza vanno,
piuttosto, analizzati con particolare attenzione e sottoposti ad un progetto urbano di
completamento/trasformazione urbanistica.

Una corretta azione di valorizzazione del capitale storico, da definire nell’ambito della
redazione del PUG non può prescindere dall’ambito territoriale dei Quattro Mandamenti,
individuato già nel 1978 come contesto storico da assoggettare a forme di tutela e
valorizzazione e a tale fine stralciato dal PRG del 1962 per essere disciplinato da un Piano
Particolareggiato Esecutivo. Il PPE, approvato nel 1993, e il PRG avviato in quegli stessi anni,
sono stati redatti in base ad analoghi principi urbanistici perché redatti entrambi con il
medesimo apporto culturale e scientifico e nello stesso momento storico e contesto politico-
culturale.

È necessario che tra i due strumenti urbanistici sia mantenuta ed assicurata anche oggi la
coerenza culturale, in termini di atteggiamento progettuale e delle interconnessioni funzionali,
e che l’attività di pianificazione urbanistica del centro storico, che interessa anche il PPE per
la sopravvenuta scadenza, avvenga in stretta connessione, oltre che nel corretto ordine
gerarchico.

Il PRG vigente, che possiede il merito di avere bloccato l’edificazione espansiva ancora
prevista dal PRG del 19 62 e di avere posto l’attenzione sul capitale storico ed ambientale della
città, non attribuisce particolare valore alla parte di tessuto che si è aggiunta e frapposta a
quella storica del 1939. Per questo il PRG non ha cercato di risolvere le contraddizioni che
questa parte di città ancora presenta e non ipotizza forme adeguate di riqualificazione urbana,
oltre quelle inerenti al recupero del patrimonio edilizio storico esistente. Il risultato consolidato
ha consentito al PRG di cristallizzare l’attuale configurazione della città, e quella degli inizi
degli anni Novanta, mantenuta, se non addirittura peggiorata, in questi anni, per gli interventi
realizzati in variante o in difformità al piano e per la quasi totale assenza di interventi
manutentivi ispirati ai principi di efficienza energetica e di qualità e sicurezza dello spazio
pubblico.

Palermo si presenta come una città in parte incompiuta, con periferie disordinate, fragili e prive
di elementi di centralità, con gran parte degli elementi del capitale storico ed ambientale
compromessi dalla presenza di edilizia dissonante e da usi predatori che ne mortificano
l’esistenza. Purtuttavia, si ravvisa a partire da tale criticità una situazione di grande potenzialità
per poter trasformare in qualità ciò che attualmente è dissonanza e degrado, anche utilizzando
la corposa rete dell’associazionismo che negli ultimi anni ha portato avanti tattiche urbanistiche
di riqualificazione che oggi necessitano di essere collocate entro un quadro più generale di
coerenza.

_2.2.8. Le politiche di soddisfacimento del fabbisogno abitativo_
Nel contesto delle attività di formazione del PUG occorre prevedere studi e ricerche puntuali
per la stima del fabbisogno abitativo sotto i molteplici aspetti, demografici, sociali ed economici.
In generale va premesso che, se nella fase della grande crescita della città un’attenta
valutazione del fenomeno demografico consentiva di determinare le dimensioni del suo
ampliamento sia residenziale che produttivo, le differenti esigenze della città di oggi
impongono una riflessione sull’applicabilità di detto criterio per determinare, in fase di
pianificazione, i limiti delle trasformazioni, innovazioni e riusi urbani (e non più di crescita) che
il piano urbanistico deve prospettare.

Gli aspetti del fabbisogno residenziale sono stati normalmente connessi alla crescita
demografica della città. L’espansione edilizia di Palermo, iniziata nel dopoguerra e
perseguita fino agli anni ’80, si legge in termini di quantità e di qualità. In quegli anni sono stati
realizzati circa 300.000.000 mc, oltre quanto necessario in rapporto alla popolazione.

Ma tale fenomeno ha subito un rallentamento e, in molti casi, una inversione di tendenza. Tutte
le grandi città italiane negli ultimi anni presentano un andamento della popolazione residente
in decrescita, a favore dei comuni limitrofi di prima cintura, dove invece la popolazione
risulta crescente. In termini di qualità, il patrimonio edilizio residenziale di Palermo è
carente dal punto di vista costruttivo e dei materiali, nella dotazione di infrastrutture e di
servizi, nonché nelle caratteristiche ambientali che incidono sulla salute.

Il dimensionamento del PUG con un metodo funzionalista numerico, che lega il fabbisogno
residenziale all’andamento demografico, dovrebbe quantificare un esiguo fabbisogno di nuovi
alloggi. Ma tale criterio esaminato più attentamente si dimostra sostanzialmente non
rispondente alle esigenze della collettività e non rappresentativo delle dinamiche residenziali
in atto, che tendenzialmente, per i più bassi valori degli immobili e per la qualità della vita, sono
indirizzate a soddisfare la necessità della casa nei comuni limitrofi.

Anche il tradizionale esame dell’offerta di alloggi presenti e non occupati non consentirebbe di
pervenire ad un adeguato dimensionamento del Piano, in quanto il patrimonio edilizio esistente
non utilizzato, non viene immesso nel mercato secondo regole riconducibili a modelli
riproducibili ma è sottoposto a valutazioni personali e soggettive dei proprietari, che ne
stabiliscono liberamente le condizioni d’uso e il valore. La valutazione dell’entità del patrimonio
edilizio non utilizzato pertanto comporterebbe un dimensionamento del Piano per la residenza
alquanto ridotto a fronte di un fabbisogno abitativo ancora elevato.

A Palermo dall’esame di dati sulla popolazione nel periodo 2001- 2021 si riscontra un calo
costante di popolazione residente, il saldo naturale risulta costantemente decresciuto e a
partire dal 2012 è divenuto negativo. Di contro però, si constata una decrescita del saldo
migratorio, dovuto in parte alla riduzione del numero di emigrati per altri comuni e per l’estero
e all’aumento del numero di immigrati da altri comuni e dall’estero. Sembrerebbe, pertanto,
intravvedersi una inversione, seppur debole, di tendenza ed un possibile incremento della
popolazione, che dovrà essere accuratamente stimato e geograficamente rappresentato dallo
studio demografico propedeutico al PUG.

Se dai dati statistici si passa ad esaminare la realtà sociale della città queste valutazioni
diventano non aderenti alla realtà. È indicativo, in tal senso, l’alto numero di cittadini che
chiedono un sussidio per l’affitto, o che sono nelle liste di attesa per un alloggio popolare, o
che hanno subito lo sfratto. A questi fabbisogni occorre aggiungere quelli determinati dalle
categorie fragili e marginali che non riescono ad accedere al mercato dell’abitazione. Altro
aspetto da esaminare è, quindi, la reale accessibilità all’alloggio e la diversificazione delle
diverse tipologie.

Occorrerà pertanto approfondire con particolare attenzione le variabili che influenzano
l’andamento demografico della città, ma sarà importante anche pervenire a un fabbisogno
residenziale aderente alle necessità dei cittadini esaminando anche i temi della domanda
sociale di abitazione, per adeguare le strategie del PUG alle diverse richieste di residenze
speciali, agevolate, sovvenzionate o di social-housing.

Ancora più complesso è adeguare il PUG ai reali fabbisogni per le attività produttive
commerciali, artigianali, turistiche, industriali, in quanto queste attività non sono in alcuni casi
legate al fabbisogno quotidiano della popolazione e sono fortemente condizionate dalle
dinamiche economiche insorgenti determinate da cause non locali.

In prima ipotesi è possibile ritenere che il quadro socio-economico generale che risulta dalle
analisi allegate al vigente PRG non abbia subito rilevanti modifiche. Secondo dette
analisi risultava una tendenza alla contrazione dei settori agricolo (nel 1990 riguardava il 2,8%
dei lavoratori), ed industriale (21,5%), e che l’economia cittadina è fondamentalmente basata
sulle attività terziarie inerenti alle infrastrutture sociali, ed in particolare le amministrazioni
pubbliche e i comparti della sanità, (45%) e il commercio (32,7%). Tuttavia, negli ultimi anni si
avverte una modifica del quadro socio-economico che dovrà essere attentamente analizzato
e interpretato per cogliere le tendenze che il PUG dovrà soddisfare e agevolare.

Come esplicitamente previsto dalla legge, infatti, occorrerà affiancare gli studi urbanistici con
studi di natura specialistica al fine di individuare nel piano strategie che indirizzino le azioni
delle imprese all’interno del quadro delle attività di pianificazione previste.

_2.2.9. L’attuazione delle previsioni urbanistiche_
In riferimento agli avanzamenti disciplinari, ai quali solo recentemente è seguito un
aggiornamento normativo per la Regione Siciliana con la L.R. 19/2020, negli ultimi anni il
dibattito si è concentrato sull’attuazione delle previsioni di Piano. La mancata attuazione delle
previsioni e prescrizioni, infatti, è sicuramente tra le maggiori criticità della pianificazione
urbanistica, in quanto ne mina in profondità la sua valenza e, in ultima analisi, la sua necessità
ed efficacia. Una considerazione che è permeata profondamente nella collettività che sempre
più attribuisce un giudizio negativo sullo strumento di pianificazione urbanistica che, da un lato,
impone dei limiti alla proprietà di aree e fabbricati e, dall’altro lato, non riesce a garantire la
realizzazione della città pubblica e delle infrastrutture, a garanzia delle condizioni di vita dei
cittadini.

Con riferimento al PRG vigente, gli interventi oggi necessari al raggiungimento di obiettivi di
qualità per la città di Palermo comportano investimenti insostenibili con la sola finanza locale,
sia per realizzare i servizi e le opere pubbliche programmate, sia per la rigenerazione
e trasformazione urbana, senza il contributo di leve finanziarie esterne all'Amministrazione
Comunale, pubbliche e private.

Con riferimento, poi, alla capacità di attingere alle risorse pubbliche messe a
disposizione dei precedenti e degli attuali periodi di programmazione, ancora troppo poco è
stato realizzato relativamente alle opere e ai servizi programmati per la qualità urbana,
soprattutto per l'assenza di coerenza interna e capacità di integrazione insita nei programmi di
intervento e per l’assenza di conformità urbanistica, spingendo verso il ricorso frequente alle
varianti urbanistiche.

Per il futuro, il sessennio di Programmazione 20 21 - 2027 è incardinato per la quasi totalità sugli
obiettivi di sviluppo sostenibile e sulla prestazione ambientale delle città. L'attuale PRG non è
in grado di sostenere l'impatto che deriva sia dai costi per gli investimenti per i servizi e le opere
pubbliche programmate per la città, sia dall'innesto e dal contributo, anche per la realizzazione
di opere e servizi, dei programmi integrati complessi volti alla trasformazione urbana, che
attribuiscono un ruolo strategico al concorso di finanza privata. Pur se taluni contenuti e
obiettivi strategici esposti nella relazione del Piano vigente sono ancora condivisibili (tra questi
l'individuazione di aree-risorsa, il riuso del patrimonio dismesso, la gestione sostenibile della
fascia costiera, gli interventi strategici di trasformazione urbana), alle condizioni individuate dal
PRG vigente non sono attuabili, e ciò a scapito della qualità complessiva della città.

Di fatto il PRG non ha sostenuto l'impatto dei Programmi Innovativi in Ambito Urbano, del
PRUSST e del PISU e ancor meno lo sarà nei confronti della nuova programmazione e del
PNRR, anche per non aver introitato, modificandosi, modalità alternative di realizzazione di
opere pubbliche e di servizi anche strategici del territorio comunale, alternative all'esclusivo
ricorso all'istituto dell'esproprio.

Pertanto l’ambizione e l'opportunità di riusare e rigenerare le aree dismesse e
sottoutilizzate, come anche la necessità di realizzare i servizi essenziali per la città, per la
qualità dell'ambiente urbano, scontano l'assenza di processi e di leve finanziarie, sia volti alla
rifunzionalizzazione e riuso dell'esistente (con il risultato positivo del risparmio del consumo
di suolo, dell'immissione del bene nel mercato e della messa a disposizione per la collettività)
quanto alla creazione del nuovo.

La complessità delle argomentazioni sopra riportate rende evidente la necessità di
approfondire le tematiche attraverso uno studio specifico in cui gli aspetti giuridici ed
amministrativi si coniughino con gli aspetti urbanistici e le valutazioni economico-finanziarie. Il
PUG, infatti, dovrà essere dotato di uno studio di fattibilità economico finanziario che ne
accompagni e ne faciliti l’attuazione.

_2.2.10. Considerazioni conclusive_
Gli adeguamenti necessari sopra elencati prefigurano un vasto ventaglio di possibili modifiche
da effettuare, più o meno incisive, a seconda del peso che assumeranno le varie problematiche
affrontate, che saranno sottoposte non solo all’attenzione del Consiglio Comunale, in modo
che lo stesso possa adeguatamente determinarsi nel merito, ma anche all’intera collettività
cittadina attraverso un percorso di condivisione e partecipazione che si intende avviare.

Le Direttive del nuovo PUG discendono, in ultima analisi, dall’adeguamento della città alle
effettive criticità ed opportunità territoriali riscontrate attraverso l’aggiornamento del quadro
conoscitivo ed elaborando una ricognizione, con indagini più dettagliate su:

- _dotazione di servizi_ – analisi dello stato di attuazione e della loro concreta “utilità” ed
    utilizzabilità;
- _patrimonio storico_ – analisi dei “contesti di interesse storico” in relazione a criteri di
    individuazione più rispondenti alla reale consistenza dei luoghi e verifica della
    individuazione degli “elementi monumentali” con definizione dei necessari interventi di
    recupero e valorizzazione;
- _patrimonio costiero/marino_ – riattivazione delle funzioni specifiche e valorizzazione
    delle identità naturali, storiche e produttive caratterizzanti l’intero tessuto costiero della
    città;
- _tessuto produttivo e dello sviluppo economico –_ analisi dei tessuti esistenti ed
    individuazione di un quadro tendenziale di trasformazione in relazione alla possibilità
    di attuare dei “piani di valorizzazione commerciale” delle presenze.
- _accessibilità infrastrutturale e mobilità –_ analisi della effettiva domanda e della offerta
    di mobilità, ricostruendo in modo dettagliato le sovrapposizioni tra viabilità e reti del
    trasporto pubblico già programmate sul tessuto urbano.
	
Infine, nella progettazione del **Piano Urbanistico Generale di Palermo** , ruolo primario dovrà
avere il coinvolgimento e l’utilizzo delle professionalità già presenti all’interno
dell’Amministrazione Comunale, prevedendone anche il potenziamento e l’ampliamento delle
competenze nell’ambito dell’Ufficio di Piano, al fine di fornire impulso e tempestività alla
formazione del nuovo strumento, anche attraverso apposite convenzioni con il mondo della
ricerca e delle professioni tecniche.

## 3. AGENDA PALERMO +: LA VISIONE E GLI ASSI DI SVILUPPO

La città di Palermo intende esercitare pienamente il nuovo ruolo di capoluogo della Città
Metropolitana di riferimento per tutta la Sicilia occidentale e, quindi, assumere nuova spinta
verso l’apertura transcalare mediterranea. Pertanto, è rilevante non solo decidere quali progetti
urbani dovranno essere prioritari o quali aree dovranno essere trasformate, ma diventa
cruciale la definizione della nuova identità urbana di Palermo. Immaginare e decidere cosa
voglia essere la città nel prossimo ventennio è premessa indispensabile per individuare gli assi
di sviluppo e gli scenari di trasformazione e le conseguenti zonizzazioni, funzioni e norme
urbanistiche che comporranno il nuovo PUG.

L’ **Agenda “Palermo +”** , quindi, propone alcuni assi di sviluppo capaci di declinare in chiave
urbana e metropolitana il diritto all’accesso ai servizi pubblici, il diritto alla qualità della vita, il
diritto all’educazione e alla formazione professionale, il diritto alla sicurezza, alla salute e al
_welfare_ urbano, il diritto all’accesso al mercato del lavoro. L’agenda è indispensabile per
guidare entro un quadro di coerenza e di complementarità i cospicui fondi straordinari che
stanno già confluendo su Palermo e quelli che arriveranno dalla programmazione dei Fondi
Strutturali comunitari del prossimo periodo di programmazione e dal PNRR. 

Le azioni urbanistiche, naturalmente, dovranno trovare forma e norma nel nuovo PUG, anche attraverso
la concertazione e con tutti gli strumenti di settore capaci di operare sui temi proposti (come,
ad esempio, il progetto integrato per Palermo Città Educativa o il Piano Sociale della Città, il
Piano di Gestione del sito UNESCO, il Piano della Mobilità Sostenibile, il PAES, etc.).

### 3.1. Analisi SWOT

Un’efficace agenda di futuro e il conseguente PUG, prima di procedere alla definizione degli
scenari, dei conseguenti obiettivi strategici e delle azioni operative di sviluppo, necessitano di
conoscere e valutare quali risorse territoriali endogene ed esogene possano essere messe in
campo per la definizione più performante degli scenari e delle strategie.

Partiamo da alcuni dati che identificano la città. A Palermo vivono 673.000 persone (più di un
milione e duecentomila in tutta la città metropolitana), di cui 25.552 stranieri, con una
contrazione annua dovuta al calo demografico e alla grave migrazione dei giovani. Gli occupati
sono 184.000, con un reddito medio di poco più di 26.000 euro e ci sono 40.000 disoccupati.

Il centro storico, prezioso concentrato di storia e bellezza (ma anche di criticità non ancora
risolte) ha una estensione di 240 ettari e vi vivono 25.000 persone in diverse condizioni di
benessere e sicurezza, in un contesto ancora in riqualificazione, con un centinaio di edifici
ancora in situazione di grave o semi-grave pericolo di crollo e poco meno di mille in stato di
degrado severo. 

L’acqua caratterizza il paesaggio urbano della città per complessivi 49 km (di
cui 26 di costa) e le aree vegetali urbane hanno una estensione di 368 ettari, a cui vanno
aggiunti 1.600 ettari di aree agricole intra e periurbane. 440.000 persone abiteranno entro un
raggio di 600 metri dalle linee del tram e della metroferrovia, una volta completate) e 260.000
entro un raggio di 300 metri. Le ciclovie, benché ancora imperfette, si estendono per 50 km,
la ferrovia regionale urbana per 10 km, la metropolitana (in completamento) per 7 km e il tram
(quando sarà completato) per complessivi 70 km. Infine, vi sono 70 ettari di infrastrutture in
trasformazione funzionale e 113 ettari di aree industriali dismesse o sottoutilizzate, per un
totale di quasi il 10% della superficie comunale con potenzialità di trasformazione per
dismissione funzionale.

L’analisi SWOT sintetica (punti di forza, punti di debolezza, opportunità e minacce), pertanto,
consente di selezionare le risorse e individuare le componenti principali per determinare
scenari e obiettivi di sviluppo.

_3.1.1. Punti di forza da valorizzare_

- **Cosmopolitismo, identità mediterranea e creatività** – L’attitudine storicizzata
    all’incrocio di culture e la tradizione multietnica producono quadri consolidati (e spesso
    paradigmatici) di solidarietà e accoglienza in una città che manifesta il suo
    cosmopolitismo in molteplici forme: palinsesto architettonico e urbanistico, sincretismo
    culturale, creatività, diritti di cittadinanza, cultura del cibo, tradizioni dei mercati e
    patrimonio immateriale delle feste e delle tradizioni.
- **Sito UNESCO e palinsesto culturale** – Il patrimonio architettonico arabo-normanno
    inserito nella WHL come espressione del sincretismo culturale mediterraneo e delle
    culture che hanno forgiato l’identità urbana è una cruciale risorsa storico-patrimoniale.
- **Mare, costa e borgate marinare** – La città, nata e cresciuta attorno al luogo – e al
    concetto – di porto, manifesta oggi tutte le risorse per tornare a utilizzare il mare, sia
    come portualità sia come risorsa urbana e turistico-balneare, come un motore del
    proprio sviluppo e come un fattore di prosperità.
- **Biodiversità, ambiente ed energia** – Il patrimonio diversificato e diffuso di giardini e
    parchi urbani, riserve naturali, aree agricole e aree non impermeabilizzate, preziosi
    residui del paesaggio della Conca d’Oro, sono centrali per il riequilibrio e la cattura
    della CO2 del sistema urbano e come vettore di qualità della vita, nonché come fonte
    di energia nella transizione ecologica.
- **Aree dismesse e risorse dello scarto** – La presenza di un’estesa riserva di aree
    dismesse o sottoutilizzate e disponibili alla trasformazione senza produrre nuovo
    consumo di suolo (circa il 10% della superficie urbana) offre un’armatura di opportunità
    non solo come una preziosa riserva di luoghi della trasformazione e per la collocazione
    dei servizi necessari sia alla dotazione di quartiere che al policentrismo metropolitano,
    ma anche come un attivatore di resilienza urbana. Il riciclo degli “scarti”, soprattutto
    quelli infrastrutturali, concorre anche al ripristino della permeabilità dei suoli.

_3.1.2. Punti di debolezza da eliminare_

- **Monocentricità del sistema insediativo**. La città, dal punto di vista insediativo e della
    localizzazione dei servizi di rango urbano, è ancora basata su un modello
    monocentrico, in attesa dell’entrata a regime dell’offerta di connessione collettiva su
    ferro verso le nuove centralità distribuite, ma anche verso le reti infrastrutturali regionali
    e nazionali.
- **Vecchie e nuove povertà**. Ostacoli di ordine economico e sociale, fragilità e
    marginalità diffusa del sistema sociale, criminalità e degrado stigmatizzato nella visione
    delle periferie producono un quadro di debolezze sociali da scardinare per la
    costruzione di nuove economie più solidali e maggiormente collaborative.
- **Elevato rischio del patrimonio storico ed edilizio e carente qualità degli spazi**
    **pubblici**. La ancora bassa frequenza e intensità della manutenzione degli spazi
    pubblici e degli edifici produce condizioni di pericoloso degrado, con particolari aree di
    concentrazione nel centro storico e nelle borgate più esterne che pregiudicano la
    sicurezza dei luoghi.
- **Metabolismo urbano basato su modelli di tipo dissipativo**. L’applicazione, nei
    decenni passati, di modelli dissipativi per l’uso delle risorse, soprattutto del suolo, ha
    prodotto stati di forte fragilità territoriale con incremento delle condizioni di rischio e un
    consumo di suolo sproporzionato rispetto alle reali necessità della popolazione.
- **Basso dinamismo del mercato del lavoro e del sistema economico locale**. Ancora
    scarso è il dinamismo economico della città, nonostante gli interventi di
_3.1.3. Opportunità da cogliere_

- **Programma di mobilità sostenibile**. Gli interventi appena ultimati, quelli in corso di
    ultimazione e quelli previsti sul tema della mobilità collettiva e condivisa stanno
    cambiando il quadro complessivo della mobilità urbana. Gli effetti combinati delle
    trasformazioni in corso stanno già prefigurando una nuova città in cui, attraverso la
    mobilità intermodale, si vedrà aumentare il contributo della mobilità collettiva e
    condivisa a discapito della mobilità privata, generando un prezioso dividendo di spazio
    liberato da riconfigurare per usi collettivi.
- **Politiche sociali**_._ Le politiche ordinarie e straordinarie attivate dal Comune sugli
    aspetti sociali ed educativi rappresentano due importanti opportunità che consentono,
    lavorando sui soggetti locali e sulle comunità, di incrementare la consapevolezza e la
    maturità della cittadinanza, al fine di potenziare la realizzabilità delle azioni territoriali.
- **Città Metropolitana, smart city and citizenship**_._ Il PON Metro, l’Agenda urbane, il
    PNRR e gli altri fondi extracomunali con i loro interventi orientati alla intelligenza
    urbana, alla _data-oriented governance_ e all’integrazione delle politiche sociali in
    contesti deboli garantiranno a una vasta parte di città crescita sociale e accessibilità
    fisica e immateriale a servizi innovativi di rango metropolitano.
- **Fruizione del mare e relazioni con la città**. Le politiche di sviluppo crocieristico e la
    riqualificazione della nautica da diporto attivate dall’Autorità di Sistema Portuale
    consentono di rivedere la relazione tra porto e città, producendo un quadro completo,
    e un prototipo, per la riqualificazione di tutta la costa palermitana. Anche gli altri
    strumenti _in fieri_ creano i presupposti affinché il mare possa essere fruito nell’interesse
    della cittadinanza e con le cautele e le attenzioni necessarie.
- **Governance di area vasta**. Le politiche di rete e le conseguenti azioni operative
    prodotte dai numerosi Patti e Accordi stipulati dal Comune di Palermo con una vasta
    serie di Comuni, insieme con la pur difficile attuazione del processo di
    metropolizzazione, producono opportunità di ampliamento del contesto decisionale di
    riferimento sui temi della cultura, della valorizzazione integrata delle risorse territoriali,
    della gestione condivisa del turismo e della mobilità sostenibile delle persone e delle
    merci, che potranno ulteriormente essere integrate con contenuti operativi per la
    nascita del super-organismo metropolitano e per la sua efficacia gestionale.

_3.1.4. Minacce da sventare_

- **Indeterminatezza delle funzioni metropolitane**. La complessità dell’attuazione della
    riforma delle città metropolitane siciliane produce un evidente indebolimento del quadro
    decisionale, lasciando aperti dubbi sulle capacità dell’istituzione metropolitana di
    essere realmente operativa nel contesto di area vasta, invertendo la tendenza a
    privilegiare (come avviene in altre città metropolitane, va detto) il capoluogo,
    riproducendo la vecchia visione gravitazionale, e perseguendo, invece, una più matura
    e propulsiva visione policentrica e reticolare.
- **Assenza di un quadro di coerenza generale**. Nonostante la presenza di cospicue
    risorse finanziarie derivate dalla finanza nazionale ed europea, Palermo non esplicita
    ancora un quadro di coerenza generale che ne indirizzi adeguatamente l’allocazione
    e, soprattutto, la tempistica. L’assenza di un piano urbanistico adeguato ai tempi e alle
    nuove necessità e di altri strumenti operativi settoriali e negoziali impediscono la
    corretta allocazione di risorse e interventi, riducendone l’impatto.

### 3.2. Quattro scenari per Palermo +

Il quadro di riferimento per l’individuazione delle strategie territoriali è in fase di profondo
cambiamento. La crisi economica ha contribuito a un cambio di paradigma nella pianificazione
del territorio, con le trasformazioni urbane fondate sull’espansione che cedono il posto a
interventi (in gran parte manutentivi) sulla città esistente; inoltre, il processo di globalizzazione
(economico, sociale, politico, culturale e tecnologico) ha profondamente inciso sul sistema di
relazioni e gli stili di vita.

Tutto ciò ha prodotto una perdita di significato delle politiche urbane territoriali costruite su
modelli di analisi basati sulla contrapposizione tra urbano e rurale, centro e periferia, ma anche
sulla netta e rigida separazione tra le singole funzioni sul territorio urbano (abitativa, produttiva,
commerciale, terziaria, etc.). Palermo del futuro deve accettare la sfida del contenimento del
consumo di suolo, della rigenerazione urbana, di una città meno energivora, più sicura, che
propone standard di vita più elevati. È in questa chiave che vanno lette le strategie urbane e
metropolitane per Palermo.

La definizione degli elementi che prefigurano l’ **Agenda “Palermo +”** può essere delineata
attraverso quattro scenari, corrispondenti ad altrettante declinazioni di città, che si prefiggono
di evidenziare da subito la complessità dei processi e delle relazioni, e le integrazioni esistenti
tra le singole azioni individuate con l’obiettivo di perseguirli:

- la **città della qualità** indirizzata alla valorizzazione dei paesaggi e delle identità e alla
    coesione sociale;
- la **città resiliente** indirizzata alla valorizzazione delle risorse naturali e al rafforzamento
    della sicurezza degli abitanti;
- la **città innovativa** indirizzata alla promozione della conoscenza e dell’innovazione;
- la **città interconnessa** indirizzata al miglioramento delle connessioni materiali e
    immateriali locali, regionali, nazionali e internazionali.
	
Perseguire il raggiungimento di tali scenari significa partire dai reali punti di forza del sistema
e promuovere processi di sviluppo sostenibile delineando percorsi evolutivi intelligenti, creativi,
resilienti e inclusivi, attraverso azioni specifiche capaci di coniugare l’intervento pubblico con
quello privato, l’azione locale con quella sovralocale, così da massimizzare i necessari effetti
di sistema.

_3.2.1. La città della qualità_
I paesaggi urbani e rurali rappresentino elementi dai forti valori identitari, pur nella loro pluralità
e differenziale di intensità, pretendendo una maggiore attenzione alla loro qualità per rafforzare
l’appartenenza delle persone ai luoghi e favorire la coesione sociale. Lo scenario della città
della qualità, quindi, mira a rafforzare tutte le forme della qualità dei luoghi per gli abitanti, i
frequentatori e gli utilizzatori delle risorse territoriali (urbane, ambientali e sociali) di Palermo.

Lo scenario parte dalla considerazione che la forte crescita residenziale e produttiva che ha
caratterizzato l’espansione urbana della città negli anni del _boom_ economico,
dell’urbanizzazione intensiva e della depredazione edilizia della Conca d’Oro, non è stata
accompagnata da un’adeguata attenzione per la qualità degli insediamenti e che ad essa, in
particolare, non ha corrisposto un’adeguata qualificazione della città pubblica. Inoltre, è
necessario prendere atto che le caratteristiche della popolazione sono in parte cambiate,
rendendo insufficienti o inefficienti i servizi esistenti e generando nuovi bisogni. Da ultimo,
l’istituzione della Città Metropolitana rafforza il ruolo di Palermo come riferimento di una serie
di dotazioni territoriali di area vasta. 

È pertanto necessario promuovere una nuova qualità
urbana e ambientale in grado di dare risposte adeguate a una domanda che si è andata
modificando in questi anni. Significa, anche, promuovere una qualità ambientale che consideri
i paesaggi locali all’interno dei processi di produzione e non dissoci la qualità dei prodotti da
quella dei luoghi di produzione.

L’obiettivo imprescindibile del contenimento del consumo di suolo pretende che dovranno
essere le trasformazioni nella città consolidata a colmare il divario tra servizi e attrezzature
esistenti e bisogni attuali e futuri. Recuperare e riprogettare i tessuti (aree dismesse, vuoti
urbani, ambiti degradati, aree libere intercluse, etc.) e le loro relazioni significa anche fare
riemergere l’identità dei luoghi, reinserendoli con dignità nel contesto urbano. 

Anche la rigenerazione degli insediamenti residenziali e produttivi (quali i quartieri ERP di San Filippo
Neri, Borgo Nuovo, Bonagia, Borgo Ulivia, Settecannoli, le aree artigianali, etc.) concorre a
rafforzare l’identità e il senso di appartenenza degli abitanti come condizione preliminare alla
promozione della qualità.

I macro-obiettivi che il PUG dovrà perseguire sono:

- migliorare la dotazione di servizi e attrezzature per la popolazione e rafforzare il ruolo
    di Palermo quale centro di servizi di alto rango dell’area vasta della Sicilia nord-
    occidentale;
- promuovere politiche di recupero del centro storico e del sistema storico diffuso delle
    borgate;
- riconvertire in modo innovativo le aree dismesse (produttive, militari, fieristiche,
    commerciali, etc.);
- recuperare e riusare le aree libere degradate e i vuoti urbani lasciati dall’espansione
    incontrollata;
- incrementare la qualità del paesaggio naturale urbano e riconnetterlo con quello rurale.

_3.2.2. La città resiliente_
La riduzione di consumi (suolo, acqua, aria, energie non rinnovabili, rifiuti) e l’aumento della
sicurezza (sismica, idraulica, idrogeologica, sociale e sanitaria) sono gli obiettivi del secondo
scenario che si prefigge di promuovere una città resiliente, capace di reagire alle crisi,
adattandosi ai mutamenti e imparando dalle emergenze. Il contenimento del consumo di suolo

- con l’obiettivo europeo di consumo zero al 2050 – impone di mettere in campo nuove
strategie e nuovi strumenti di gestione che incrementino la resilienza urbana. La
riqualificazione e rifunzionalizzazione di aree, edifici e infrastrutture dismessi, la rigenerazione
di quartieri residenziali, a partire da quelli di edilizia residenziale pubblica, sono azioni che
concretizzano la volontà di cambiamento dell’Agenda Palermo +.

Le acque sono una risorsa preziosa che deve essere tutelata, procedendo a interventi di
disinquinamento e di riduzione degli sprechi (con interventi sulle reti per ridurre le perdite). Il
contenimento dei consumi energetici, il controllo delle emissioni e un maggiore ricorso alle
energie rinnovabili è un processo avviato che va rafforzato e che deve investire il territorio nel
suo complesso: gli edifici, gli spazi pubblici, le attività produttive, le infrastrutture, etc. Infine, il
ciclo dei rifiuti va rivisto in tutta la sua interezza: non solo incrementando la raccolta
differenziata ma anche promuovendo, facilitando e premiando un maggiore riciclo dei rifiuti
prodotti, inclusi quelli derivanti dalla demolizione degli edifici.

Il cambiamento climatico ha aggravato i numerosi rischi che già incombono sul territorio, tra
cui quello idrogeologico e idraulico, l’erosione costiera e le alluvioni. L’adattamento ai
cambiamenti climatici e la messa in sicurezza del territorio sono obiettivi che, da un lato,
necessitano di interventi specifici, dall’altro, devono essere riportati all’interno di tutte le
trasformazioni territoriali come componente obbligatoria dell’agenda di sviluppo. 

La prevenzione ha molteplici sfaccettature e si persegue con la conoscenza dei fenomeni e la
definizione di interventi conseguenti, che a volte possono essere anche semplici e poco
costosi, ma che richiedono costanti manutenzioni del territorio.

La resilienza deve anche riguardare la dimensione sociale, in molte situazioni fattore
prevalente o aggravante le altre condizioni di insicurezza. È necessario eliminare la
formazione di aree di segregazione e confinamento attraverso una maggiore, ed efficace,
_mixitè_ funzionale, la qualità degli spazi pubblici, la creazione di luoghi con una forte
componente identitaria (centri di quartiere, servizi culturali, aree per lo sport o l’educazione),
che rappresentano solo alcune delle azioni che possono essere messe in campo per
contrastare l’esclusione sociale.

I principali macro-obiettivi che il PUG dovrà perseguire sono:

- promuovere lo sviluppo sostenibile in tutte le sue forme, anche applicando indirizzi e
    linee guida consolidate in campo scientifico;
- promuovere il riciclo di tutte le aree ed edifici dismessi per rimetterli nel ciclo di vita
    della città, collocando servizi senza consumare suolo ma utilizzando territorio già
    impermeabilizzato;
- promuovere la resilienza attraverso pratiche di adattamento climatico e l’adozione di
    soluzioni che apprendono dalla natura ( _nature-based solutions_ ), in una rinnovata
    biofilia urbana;
- realizzare una più efficace prossimità dei servizi di quartiere, nel progetto della “città
    dei 15 minuti”.

_3.2.3. La città innovativa_
Lo scenario promuove una crescita intelligente sviluppando un’economia più efficiente e
competitiva, basata sulla conoscenza e l’innovazione. Si prefigge di creare sinergie tra le
aziende e la ricerca, favorire la diffusione e il trasferimento tecnologico, facilitare lo sviluppo e
la crescita delle aziende anche attraverso processi di _spin-off_. Il sistema cittadino universitario
e della ricerca può efficacemente assolvere a questo ruolo, mettendo a sistema dipartimenti,
laboratori di ricerca, scuole di specializzazione, musei e biblioteche per coinvolgere didattica,
ricerca e formazione permanente nella costruzione di Palermo +. Queste realtà eccellenti, già
fortemente caratterizzate sul piano della conoscenza e dell’innovazione, possono trovare
momenti di maggiore integrazione tra loro e con la città, oltre alle _partnership_ già attivate tra il
mondo universitario e i centri di ricerca.

È uno scenario che rende policentrica e strategica l’eccellenza. L’area dei Cantieri Culturali
alla Zisa (per quanto riguarda le attività creative, artigianali e terziarie), l’ambito Sampolo-
Ortofrutticolo-Fiera-caserma Cascino (per il polo congressuale), il Parco della Favorita, il parco
di Villa Castelnuovo e le residue aree agricole della Piana dei Colli, il distretto culturale della
Kalsa (per la conservazione e valorizzazione dei beni culturali), l’ex Gasometro (per l’energia)
potrebbero essere i luoghi privilegiati per sviluppare proficue relazioni tra il mondo della ricerca
e della sperimentazione e quello imprenditoriale, attraverso l’incubazione di nuove imprese, la
costituzione e l’accompagnamento di _start-up_ innovative, la creazione di laboratori
specializzati e di centri di alta formazione.

I principali macro-obiettivi che il PUG dovrà perseguire sono:

- sviluppare il ruolo di Palermo come luogo di innovazione protagonista nello scenario
    della transizione industriale e digitale;
- promuovere la ricerca e l’innovazione tecnologica (con particolare attenzione alle
    energie alternative, alla bioedilizia, alla mobilità sostenibile, alla domotica, alla
    produzione e trasformazione agricola, alla sicurezza e tutela dell’ambiente, alla sanità,
    ai settori innovativi) favorendo la permeabilità tra ricerca e imprese;
- perseguire lo sviluppo sostenibile e intelligente delle attività produttive, incrementando
    e qualificando la dotazione di servizi alle imprese che ne facilitino l’applicazione dei
    principi di sostenibilità ambientale;
- promuovere l’applicazione di tecnologie innovative nell’edilizia, nel risparmio
    energetico, nella sicurezza e tutela dell’ambiente, nella valorizzazione del paesaggio.

_3.2.4. La città interconnessa_
È lo scenario che definisce e promuove le relazioni metropolitane ‑ fisiche e immateriali - e
mette a sistema le azioni che fanno riferimento ai precedenti scenari. Prende l’avvio dalla
considerazione che un sistema territoriale si evolve a partire dalla modifica delle relazioni tra
le sue parti e di queste con l’esterno. Ciò è vero in senso fisico, come evidenziano le fasi
storiche di crescita della città che seguono le direttrici dei principali scambi, ma anche in senso
immateriale, si pensi ad esempio alle modifiche prodotte nei comportamenti dalla diffusione
delle ICT e dello _smart working_.

Obiettivo generale dello scenario è quello di promuovere nuove reti di relazioni tra e nei
territori: tra i poli urbani che lo compongono, tra il centro storico e i suoi contesti di prossimità,
tra le parti di città, tra elementi del sistema urbano o rurale, tra i diversi sistemi di conoscenza,
migliorando le relazioni tra i suoi abitanti, le attività, gli utilizzatori, i frequentatori.
Gli elementi chiave, lineari e puntuali, del sistema di interconnessioni sono le infrastrutture
verdi e blu (parchi territoriali, parchi urbani, corridoi ecologici, giardini storici, aree protette,
agricoltura urbana, orti urbani, produzioni agricole tradizionali, mare, fiumi, torrenti, canali), la
rete della mobilità, soprattutto quella relativa al trasporto pubblico locale sostenibile e
intelligente (metropolitana, tram, autobus urbani ecologici, piste ciclabili, percorsi pedonali,
metromare), ed anche le infrastrutture e infostrutture della transizione ecologica (le reti
immateriali, le normative e le certificazioni ambientali, etc.).

Le connessioni tra il capoluogo della Città Metropolitana, l’area provinciale e l’esterno in una
dimensione regionale, nazionale, mediterranea ed europea, ma anche le connessioni al suo
interno sono il tema centrale dello scenario, che dovrà essere declinato dal PUG in numerose
azioni, complesse e integrate, traguardate verso i seguenti macro-obiettivi:

- rafforzare il ruolo di Palermo come città-porta nel bacino del Mediterraneo attraverso
    le Autostrade del Mare e intensificare le relazioni con l’Europa attraverso la rete TEN-
    T;
- migliorare la mobilità metropolitana e interna, promuovendo la mobilità sostenibile in
    tutte le sue forme e rendendo più efficace e preferibile il TPL, anche estendendo l’area
    di esercizio dell'AMAT;
- promuovere, attraverso trame tematiche, le potenzialità dei territori della Città
    Metropolitana (arte, storia, cultura, architettura, natura, ambiente, paesaggio, etc.) in
    modo da rafforzare le relazioni di area vasta;
- realizzare spazi condivisi e connessi per agevolare il _South Working_ diversificando
    l’attrattività dei quartieri in funzione dei diversi tipi di abitanti temporanei;
- realizzate spazi accessibili alle persone con disabilità promuovendo interventi mirati
    alla eliminazione delle barriere architettoniche.

## 4. GLI AMBITI STRATEGICI GENERALI DEL PUG

Il **Piano Urbanistico Generale di Palermo** dovrà prefigurare una città più funzionale, più
competitiva, più attenta all’ambiente e alla qualità della vita, più bella e sicura e più attrattiva
per i residenti, per i turisti, per gli investitori. Dovrà essere un Piano urbanistico definito per
orizzonti di lunga durata (nell’orizzonte del 2050, pur con l’individuazione di fasi intermedie di
attuazione al 2030), in grado di orientare e generare lo sviluppo socioeconomico sostenibile
della città, di valorizzare il suo ruolo europeo e mediterraneo, di capoluogo regionale e
metropolitano. Il PUG dovrà essere concretamente attuabile, pensato per i cittadini e dai
cittadini, e perseguire obiettivi di sostenibilità ambientale.

I quattro scenari metropolitani prima definiti, per la loro natura di aggregatori di visioni e di
ordinatori di indirizzi strategici, guidano l’individuazione di **ambiti strategici di rigenerazione
e sviluppo** per la città che dovranno essere discussi, pianificati e normati nella redazione del
PUG definendone la dimensione urbana.

I livelli di attuazione degli ambiti strategici riguardano sia il livello urbano, relativo alle azioni
ricadenti interamente nel perimetro comunale, sia il livello metropolitano, relativo alle azioni che
hanno una ricaduta sull’area metropolitana di riferimento. Di seguito, ai fini del presente atto di
indirizzo delle Direttive Generali del PUG si sintetizzano i principali contenuti degli ambiti
strategici che dovranno essere approfonditi, verificati e integrati durante il dibattito e la
redazione tecnica del PUG.

### 4.1. Ambito strategico della qualità della vita e dell’ambiente

Questo ambito prevede la costruzione di un sistema integrato di interventi per la riqualificazione
delle aree non impermeabilizzate e l’integrazione delle politiche di tutela e di valorizzazione per
la chiusura dei cicli di vita legati alla natura. Le azioni strategiche a livello urbano che il PUG
dovrà approfondire sono:

- progettazione integrata delle aree costiere della città consolidata;^
-^ riqualificazione dei parchi urbani, periurbani e agricoli, con particolare attenzione alla
    rigenerazione agro-urbana della borgata di Ciaculli;
- realizzazione della rete ecologica urbana e del sistema “parco metropolitano” (Oreto,
    Garofala, Boccadifalco, villa Turrisi, Piana dei Colli, Favorita, Mondello), _greenway_ di
    riconnessione e ricucitura del sistema di parchi urbani centrali, anche attraverso un
    piano di forestazione urbana e _blueway_ di riconnessione acquatica della città;
- realizzazione del parco urbano del fiume Oreto e stipula del contratto di fiume;^
-^ tutela attiva e gestione integrata delle riserve naturali orientate;^
- recupero alla balneazione della costa, con particolare riferimento alla bonifica della
    Costa Sud;
- azioni a supporto di attività di ricerca legate al mare e azioni per la difesa e il recupero
    dei litorali marini costieri.

### 4.2. Ambito strategico della mobilità e infrastrutture sostenibili

L’ambito non riguarda solo il potenziamento infrastrutturale, ma assume come rilevante la
definizione di politiche di sostenibilità e integrazione tra mobilità privata, condivisa e collettiva,
anche nella logica dell’apertura metropolitana verso la Sicilia più occidentale. Le azioni
strategiche prioritarie per il miglioramento infrastrutturale del territorio urbano e metropolitano
di riferimento che il PUG dovrà approfondire sono:

-^ autostrada A19 e A29: potenziamento e realizzazione di una pedemontana di
    connessione veloce che eviti l’attraversamento della città da parte di mezzi pesanti che
    non hanno Palermo come destinazione;
-^ potenziamento delle connessioni infrastrutturali di area vasta, soprattutto verso la
    direttrice ferroviaria orientale;
-^ connessione del porto con la viabilità extraurbana attraverso un collegamento
    sotterraneo e/o subacqueo;
-^ viabilità di riconnessione^ per migliorare il^ collegamento del bipolo turistico Palermo-
    Monreale come attrattore turistico integrato;
- potenziamento dei sistemi di mobilità eco-sostenibile attraverso la definizione di _hub_^ di
    interscambio multimodali per la mobilità privata, collettiva e condivisa, l’estensione dei
    percorsi pedonali e ciclabili, la diffusione di mezzi di trasporto ecologici e intelligenti;
-^ fluidificazione di viale Regione Siciliana, permeabilità e integrazione nel sistema urbano
    come dorsale di connessione;
- miglioramento della pedonalizzazione degli assi monumentali del centro storico e
    completamento del piano integrato delle pedonalizzazioni;
-^ linea di collegamento via mare (metromare)^ tra l’aeroporto, la città e Cefalù;^
- potenziamento e revisione della rete tramviaria e metroferroviaria e interconnessione
    con la linea di metropolitana automatica leggera;
-^ strada radiale di connessione polo ospedaliero-stazione Notarbartolo;^
- potenziamento del sistema portuale di Palermo e riarticolazione delle funzioni nelle sue
    componenti commerciali logistiche, crocieristiche, industriali e di interfaccia città-porto
    (in connessione con i porti di sistema: Termini Imerese, Trapani, Porto Empedocle,
    Licata e Gela);
- potenziamento dei porti turistici e incremento dei servizi alla nautica da diporto, in
    sinergia con l’incremento e il sostegno delle attività della pesca e del pesca-turismo;
-^ eliminazione delle barriere architettoniche e promozione della città accessibile a tutti.^

### 4.3. Ambito strategico della rigenerazione urbana

L’ambito riguarda non solo interventi di riqualificazione fisica, ma è portante anche sulle
questioni dell’accoglienza, sui diritti di cittadinanza, sulla coesione sociale e sulla crescita
economica. La qualità fisica dell’abitare e dei grandi servizi socio-sanitari viene considerata
come una premessa necessaria alla rigenerazione sociale e alla sicurezza urbana. 

L’ambito strategico si articola in due settori di azione, orientati da una visione di qualità urbana e coesione
sociale, da una parte, e di sviluppo attraverso la realizzazione di grandi attrattori urbani e
metropolitani (fondati sulla cultura, sull’accoglienza, sulla salute), dall’altra. Le azioni che
compongono l’intervento complessivo che il PUG dovrà approfondire sono relative alla **qualità
urbana, sicurezza e politiche sociali e culturali** e riguardano:

-^ riqualificazione del centro storico e dei tessuti storici adiacenti e del Borgo Vecchio;^
-^ realizzazione del distretto culturale evoluto dei Mandamenti Tribunali e Castellammare^
    e del distretto creativo della Kalsa;
-^ riqualificazione delle borgate marinare;^
- valorizzazione attiva e gestione integrata del sito seriale WHL Unesco “Palermo arabo-
    normanna e Cattedrali di Monreale e Cefalù”;
- rigenerazione dei quartieri di edilizia residenziale pubblica come _Near Zero Energy_
    _Neighbourhood_ , quartieri che mirano a ridurre il consumo di energia negli edifici esistenti
    e ad utilizzare fonti rinnovabili per la produzione energetica;
-^ rete dei centri di quartiere della “prossimità aumentata” e promozione della città dei 15
    minuti.

Altre azioni sono relative alla definizione e progettazione dei **poli dello sviluppo e grandi
attrattori** e riguardano:

-^ rigenerazione urbana delle macro-aree di trasformazione urbana in ambito ferroviario e
    portuale (Lolli-Notarbartolo, Sampolo-Ortofrutticolo-Fiera-Montalbo);
-^ Smart Campus Unipa e realizzazione del campus universitario urbano Archirafi;^
- realizzazione del polo religioso Santuario Padre Pino Puglisi;^
- realizzazione del polo integrato naturalistico, sportivo e del tempo libero del Parco della
    Favorita, di viale del Fante e di viale Duca degli Abbruzzi;
-^ riqualificazione e connessione dei poli della rete sanitaria e sistema integrato Policlinico-
    Civico;
- rigenerazione dell’area dell’aeroporto di Boccadifalco;^
-^ realizzazione dell’asse multiservizi della direzionalità e del commercio lungo la via Ugo
    La Malfa nord;
- realizzazione del sistema integrato del commercio a Bonagia e connessione con il parco
    agricolo periurbano;
-^ interventi integrati per Brancaccio Fab City, quartiere della manifattura;^
- realizzazione dei poli della creatività e dell’innovazione (ex Gasometro, ex Macello, ex
    Chimica Arenella, ex Manifattura Tabacchi, ex Magazzini Tirrenia);
-^ potenziamento del polo culturale dei Cantieri Culturali alla Zisa e connessione con il
    giardino del Castello della Zisa;
- Museo e itinerario urbano del Liberty e museo diffuso della città.^

### 4.4. Ambito strategico dello sviluppo economico e delle attività produttive

Una nuova visione integrata e circolare delle economie è alla base dell’Agenda Palermo +: la
chiusura dei cicli energetici, agricoli e manifatturieri costituisce la _ratio_ della selezione dei settori
prioritari e delle azioni strategiche. La “città a consumo zero” e tendente alla neutralità climatica
si ottiene attraverso la concatenazione degli interventi di trasformazione sin qui descritti e
attraverso la declinazione locale dei principi di _smartness_ urbana, di sostenibilità energetica, di
creatività e di innovazione. Le azioni considerate strategiche sono finalizzate a un rilancio dei
settori di eccellenza presenti sul territorio, a un miglioramento della competitività delle imprese
e all’attrazione di investimenti sia nazionali che esteri.
I settori ritenuti prioritari sono: agricoltura, nuova manifattura, turismo sostenibile, produzioni di
eccellenza. Le azioni strategiche che il PUG dovrà approfondire sono:

- nuova perimetrazione, potenziamento e specializzazione della Zona Economica
    Speciale (ZES);
-^ riuso delle aree produttive dismesse per accogliere attività connesse alle nuove
    manifatture, ai servizi al turismo e alle imprese, alle produzioni di eccellenza ad alto
    valore aggiunto;
-^ luoghi condivisi e digitalmente infrastrutturati per l’attrattività di nuovi lavoratori con
    elevato profilo di competenze;
- orticultura urbana diffusa e chiusura dei cicli produttivi agricoli dell’agrumicoltura;^
-^ conversione delle aree produttive ex IRSAP in aree produttive ecologicamente ed
    energicamente sostenibili.

## 5. PIANO URBANISTICO GENERALE “PALERMO +”: DIRETTIVE GENERALI PER LE AZIONI E I PROGETTI

I quattro scenari dell’ **Agenda “Palermo +”** guidano la visione di una città metropolitana della
qualità, resiliente, innovativa e interconnessa, e i relativi ambiti strategici e ne definiscono le
strategie per la qualità della vita e dell’ambiente, per la mobilità sostenibile e le infrastrutture,
per la rigenerazione urbana e per lo sviluppo economico e le attività produttive.

Ai fini delle presenti Direttive Generali è indispensabile definire un set di azioni (in termini di
politiche e processi) e progetti (in termini di interventi) che indirizzino il PUG a mettere a terra
la visione, in un indispensabile confronto con i luoghi specifici e con le relative comunità, con
le fragilità e opportunità dei luoghi concreti, con i bisogni e le aspirazioni delle persone che
abitano o attraversano la città, con i processi di pianificazione in atto e con le normative vigenti.

Si elenca, quindi, una prima selezione di proposte che definiscono le azioni necessarie, urgenti
o di medio-lungo termine: esse non sono esaustive, e potranno essere incrementate in sede
di redazione del Documento preliminare, anche a seguito dei processi di partecipazione che
saranno condotti, ma sono quelle che hanno maggiore rilevanza in termini di urgenza,
opportunità di attuazione o impatto. Ulteriori azioni, o le modifiche di queste, saranno
individuate nel processo di redazione e partecipazione del PUG, anche attraverso il costante
confronto con gli attori competenti e i portatori di interesse, prima di tutto con la Giunta
Comunale, con il Consiglio Comunale e le sue Commissioni Consiliari.

Le proposte selezionate per l’ **Agenda “Palermo +”** agiscono nella dimensione comunale e di
quartiere e, alcune, anche nella necessaria dimensione metropolitana e di area vasta, e, tutte,
concorrono alla realizzazione di una visione di Palermo città metropolitana, cosmopolita,
policentrica, innovativa e inclusiva.

Naturalmente, una volta condivise le strategie e consolidati gli obiettivi, definite le zonizzazioni
e scritte le norme attuative di rigenerazione e sviluppo della città, dovrà essere redatto un
programma dettagliato di tempi, soggetti attuatori e risorse finanziarie che non si fondi
sull’esclusiva azione pubblica, sullo sviluppo a debito o che conti solo sulle risorse europee.
Serviranno, invece, nuove politiche urbane e un programma di attuazione che prevedano
anche l’attrazione di investimenti e, soprattutto, la capacità di generare risorse attraverso la
qualità, l’efficienza, la redditività degli interventi, innovando profondamente anche la
burocrazia comunale per essere soggetto abilitante e non ostativo dello sviluppo sostenibile.

Pertanto, si elencano di seguito le **direttive generali per i progetti e le azioni** (indicative e
non esaustive) che saranno oggetto del dibattito pubblico, dell’ascolto dei portatori di interessi
legittimi e della partecipazione alla costruzione delle scelte di piano e che il PUG dovrà
trasformare in conformazione dello spazio, regolamentazione e normativa attuativa per
definire concretamente il progetto urbanistico che dia forma all’idea di Palermo nell’orizzonte
operativo del 2030.

Si precisa che non tutti i progetti e le azioni descritti di seguito necessitano del PUG per la loro
attuazione, poiché alcuni di essi sono già conformi a piani e programmi vigenti, o poiché
richiedono politiche urbane o dipendono da altri strumenti di settore o poiché possono essere
oggetto di processi di variante urbanistica specifica per la loro tempestiva attuazione.

### 5.1. Direttive generali relative alla qualità urbana

**Innovare le politiche urbanistiche per le aree di interesse storico.** Le previsioni
urbanistiche delle aree d’interesse storico dovranno essere definite all’interno della proposta
di PUG, senza ricorso (o generale rinvio) alla pianificazione particolareggiata, ad eccezione
del Centro Storico che dovrà essere oggetto di apposito PPA. Il PPE vigente (approvato nel
1993) prescrive che i volumi distrutti o ridotti a ruderi vengano ricostruiti con prescrizioni molto
stringenti sul restauro. Oggi, invece, gli edifici non ancora restaurati potranno essere anche
considerati come opportunità per alleggerire la pressione edilizia sul Centro Storico e per
dotarlo dei necessari servizi, spazi pubblici ed attività coerenti con le attuali e tendenziali
domande dei residenti e dei fruitori. 

Ad esempio, potranno essere realizzati nuovi giardini,
progettati con gli stessi, elevati, livelli qualitativi, di quelli che esistono e che esistevano a
Palermo e che ne facevano una città in equilibrio ecologico. La corretta individuazione del
perimetro delle zone A, ed in particolare delle zone A2, deve scaturire dalla verifica delle
caratteristiche storiche del contesto, quando le valenze storiche sono tali da prevalere anche
in presenza di elementi dissonanti. Il PUG, pertanto, al fine di delineare univocamente i
perimetri delle zone A2, procederà con una puntuale verifica dei contesti storici. In particolare,
sarà effettuata un’attenta analisi delle caratteristiche dell’insediamento e delle forme di
utilizzazione più adeguate, con particolare riferimento al rapporto tra tessuto urbano ed
accessibilità veicolare. 

In tal senso sarà opportuno mappare i frammenti di tessuto urbano
maggiormente bisognosi d’interventi di pedonalizzazione, contestualmente alla definizione di
percorsi alternativi di attraversamento delle parti di città interessate e di luoghi di sosta ai
margini. Con riguardo poi alla destinazione d’uso delle aree ancora dirute o distrutte nella Città
storica, in una nuova prospettiva alternativa alla tendenza consolidata dal PPE volta alla
ricostituzione, talvolta acritica, del tessuto edilizio, il PUG contemplerà forme alternative di uso
degli spazi, prevedendo destinazioni pubbliche, per elevare il grado di qualità e attrattività
complessivo della città.

In riferimento al patrimonio recuperato, va incentivata una destinazione d’uso ibrida (mix di
funzioni) che coniughi, ad esempio, la residenza e le attrezzature universitarie con gli atelier
per giovani artisti, le attività ricettive, i centri culturali, le mediateche e le biblioteche, i luoghi
per il tempo libero e la convivialità.

In merito alle forme di tutela e alle caratteristiche del restauro urbanistico, è opportuno
ipotizzare una modulazione dei criteri e delle categorie da utilizzare, in relazione ai differenti
valori dei contesti interessati (distinguendo, ad esempio, gli interventi sul patrimonio Liberty da
quelli sulle testimonianze Arabo-Normanne e sulle ville ed i bagli dell’agro palermitano).
In generale, sarà opportuno governare, in termini rigorosi di qualità e quantità e senza ulteriore
consumo di suolo, l’introduzione di nuova edilizia con linguaggi contemporanei; ciò anche in
quei contesti che non possono essere riqualificati con il solo recupero edilizio degli edifici
esistenti e per i quali è opportuno che l’intervento di riconfigurazione urbanistica avvenga
attraverso il ricorso a progetti di rigenerazione urbani e, ove possibile, ai concorsi di
progettazione. Inoltre, nel contesto degli interventi di restauro urbano, dovrà essere ritrovata
la possibilità di sostituzione degli edifici dissonanti, e individuati i meccanismi
urbanistico/finanziari che ne facilitano l’attuazione. 

In merito al “netto storico” ricadente al di
fuori dei contesti storici consolidati, va effettuata una nuova verifica dell’attualità delle valenze
storico architettoniche degli immobili, in riferimento al contesto urbano entro cui sono inseriti,
sia nelle sue condizioni attuali sia in quelle di trasformazione/riqualificazione ipotizzate dal
progetto di PUG.

**Rigenerare e recuperare i tessuti della città storica.** Il centro storico di Palermo si presenta
ancora oggi degradato sia sul piano edilizio che su quello sociale in alcune aree (troppe) in cui
la riqualificazione non ha trovato immediata risposta e interesse a causa di una elevata
onerosità degli interventi in assenza di adeguate politiche pubbliche o agevolazioni finanziarie.
È giunto il tempo di redigere un nuovo Piano particolareggiato attuativo (ex art. 30 L.R. 
19/2020) per il centro storico per individuare più efficaci azioni di rigenerazione per comparti e
non solo puntuali, per aggiornare le categorie di intervento rendendole più flessibili, per
introdurre l’efficienza energetica anche come volano di sviluppo, per progettare lo spazio
pubblico come interfaccia domestico/urbana, per migliorare la dotazione di servizi di
prossimità, per incentivare il ripopolamento, per contrastare la desertificazione commerciale,
per garantire la vivibilità e la sicurezza dei residenti, per promuovere la qualità dell’architettura
contemporanea, per rigenerare gli spazi e rendere coesa la comunità. Un nuovo piano per il
centro storico (di cui descriverò i principi e i contenuti generali nel capitolo seguente) è il primo
passo per favorire il recupero edilizio e funzionale, ma anche la creazione di nuovi spazi di
relazione e l’incentivazione di investimenti privati. 

Le aree rese libere da crolli o con la presenza di ruderi non necessariamente devono essere ancora oggetto di ripristino delle
originarie strutture edilizie, ma possono anche essere utilizzate per creare spazi pubblici e
dotazioni territoriali incrementando la qualità, sicurezza e vivibilità del sistema urbano e per
promuovere, indirizzare e coordinare l’intervento dei privati.

**Conservare e valorizzare il capitale urbano.** E’ prioritario il tema della qualità urbana, del
progetto urbano di rigenerazione dello spazio pubblico, che esamina le azioni sulla città
affrontando il tema della qualità figurativa ed estetica dello spazio collettivo, e dei paesaggi
urbani, ma anche della qualità sociale, attraverso la puntuale definizione delle trasformazioni
fisiche della città. L’obiettivo del PUG, infatti, deve essere quello di migliorare la qualità dei
contesti e dei paesaggi della città, con interventi di rigenerazione e/o rinnovamento urbano e,
laddove necessario, di trasformazione urbana, con sistemazioni urbanistiche ed
architettoniche di elevata qualità, di efficienza energetica e di adeguata pregnanza simbolica.

Le azioni dovranno essere ispirate ai seguenti principi di carattere generale:

- il contenimento del consumo del suolo, da attuare ricorrendo alla riconversione di aree
    prevalentemente destinate ad usi urbani: le aree dismesse e dismettibili e quelle
    sottoutilizzate in contesti urbanizzati e gli immobili abbandonati; nonché con interventi
    volti all’addensamento dei tessuti esistenti, anche ricorrendo allo sviluppo verticale
    della città, nei contesti già urbanizzati che si riterranno idonei nell’ambito delle
    previsioni di piano, individuati a valle di una rigorosa verifica paesaggistica della
    modifica dello sky-line urbano;
- la qualità della progettazione, sia a livello urbanistico che architettonico, attraverso il
    ricorso a procedure concorsuali di affidamento degli incarichi di progettazione e
    l’incentivazione e promozione delle risorse intellettuali e culturali locali, segnatamente
    giovanili. Ciò anche al fine di promuovere l’immagine di Palermo e di aumentarne la
    reputazione;
- la realizzazione di nuove centralità urbane, perseguendo una strategia per una mixité
    funzionale capace di arricchire e migliorare l’esperienza del vivere quotidiano nelle
    aree marginalizzate, con riguardo alle azioni di decentramento amministrativo ed in
    concomitanza con la realizzazione di nuovi centri amministrativi a questi connessi.
- il contenimento del perimetro dell’insediamento urbano, evitando l’ulteriore
    occupazione delle aree agricole di pregio residue, con l’insediamento anche di limitate
    dimensioni;
- l’allocazione di nuova edilizia, ad elevata efficienza energetica, nelle aree di
    trasformazione urbana;
- la messa in rete dei beni confiscati, con riguardo alla valorizzazione del patrimonio che
    nel tempo detiene l’Amministrazione Comunale come le altre amministrazioni
    pubbliche, anche al fine del soddisfacimento degli standards urbanistici;
- la messa in sicurezza del territorio, con riguardo al dissesto idrogeologico la cui
    valutazione dovrà essere eseguita di concerto con le nuove previsioni del Piano,
    ristabilendo una corretta gerarchia di rischio.

**Rigenerare gli spazi pubblici della città storica.** Riqualificare lo spazio pubblico, sia in
dimensione orizzontale – le piazze, gli spazi per gioco, i giardini – sia le quinte urbane definite
dagli edifici pubblici e privati, sia le parti nascoste dello spazio pubblico (corti, spazi ipogei,
giardini chiusi, etc.) abilita la rigenerazione fisica e sociale, con particolare riguardo alla città
storica e alle zone di espansione non guidate da alcun progetto o depredate da usi impropri
dello spazio pubblico. È importante dare nuova vita agli spazi interclusi e alle aree in cui la
natura ha riconquistato spazi per costruire una micro-rete di spazi pubblici vegetali che
arricchiscano anche il centro storico di servizi ecosistemici e di spazi performativi. 

È urgente rivedere norme, modalità, spazi e tempi delle attività ricreative in centro storico, soprattutto
quelle legate alla economia della notte maggiormente frequentate dai giovani, per renderle
compatibili con le necessità e sensibilità dei residenti e con le aspettative dei turisti. La nuova
qualità, sicurezza e arredo dello spazio pubblico non riguarda solo il centro storico, ma anche
quei luoghi che pretendono nuova attenzione per accogliere funzioni collettive, anche
temporanee: via Emerico Amari, piazzale Ungheria e i suoi portici, via Isidoro La Lumia, le
piazze di Mondello e Sferracavallo e delle altre borgate marinare, e altri spazi in attesa
richiedono un’azione rigenerativa creativa attuata in partenariato con i privati, anche attraverso
una nuova regolamentazione della gestione dei beni comuni.

**Migliorare l’offerta residenziale.** L’obiettivo specifico, pertanto, attiene al soddisfacimento
dei fabbisogni abitativi, con verifica delle condizioni di accessibilità alla residenza da parte
delle fasce sociali meno abbienti, puntando alla realizzazione di residenze sovvenzionate e di
_social-housing_. Gli interventi sulla residenza saranno orientati dai principi della qualità
architettonica ed urbana e dalle tecniche volte all’incremento delle prestazioni bioclimatiche
degli edifici e definiti da un complesso di norme e regolamenti allegati al Piano. 

Occorrerà, inoltre, attivare forme di incentivo all’uso degli immobili attualmente non utilizzati e consentire
la dove possibile, così come anche il Piano vigente faceva, contenuti ampliamenti e premi di
cubatura per rifunzionalizzare il patrimonio edilizio esistente non rispondente alle esigenze
moderne dell’abitare e al degrado. Si procederà, pertanto, ad una grande operazione di
manutenzione e/o riuso e rifunzionalizzazione del patrimonio edilizio e, segnatamente, di
quello abitativo.

**Promuovere una città a misura delle donne e delle diverse abilità e sensibilità.** Palermo
è pronta a fare un ulteriore salto di qualità promuovendo e lavorando concretamente per
essere una città plurale, capace di prendersi cura delle sue cittadine e della genitorialità,
eliminando alla radice ogni forma di discriminazione e migliorando la conciliazione dei tempi
vita/lavoro anche intervenendo sui tempi e gli orari delle attività. Una città a misura delle donne
significa una città che modella i suoi spazi per agevolare il prezioso contributo che le donne
offrono nei vari ambiti professionali, dell’educazione, della ricerca e della cura. 

Bisogna promuovere l’eguaglianza di genere e le pari opportunità anche attraverso la progettazione,
realizzazione e manutenzione di spazi urbani più sicuri, accessibili e a misura delle diverse
persone che li abitano e li frequentano. Una grande attenzione deve essere rivolta al contrasto
della violenza sulle donne, anche rendendo disponibili risorse e spazi per le associazioni del
terzo settore che operano nel campo. Infine, attraverso azioni positive sulle politiche di genere
e sulla eliminazione delle diseguaglianze, devono essere promosse tutte le iniziative per
rimuovere qualsiasi ostacolo al pieno coinvolgimento delle donne nello sviluppo della città,
anche attraverso la redazione di un Bilancio di genere.

**Rafforzare ed estendere il sistema scolastico cittadino**. Il sistema scolastico dovrà essere
ottimizzato tramite la contrazione del numero dei plessi scolastici fino a farlo coincidere con
gli Istituti Comprensoriali Didattici del territorio comunale. Sarà così assicurata maggiore
efficienza nei confronti dell’utenza (si pensi alla presenza di più fasce di età scolastiche
all’interno dei nuclei familiari) e sarà possibile incidere positivamente sul contenimento della
spesa di gestione a carico della pubblica amministrazione. In tal modo, la creazione di
nuove strutture comprensive consentirà l’adeguamento alle normative vigenti e rispondenti
a criteri di risparmio energetico e alle tecniche di bioedilizia liberando le attuali strutture per
altri usi. Inoltre, dovranno essere previsti usi ibridi degli edifici scolastici e degli spazi circostanti
in modo da estendere il ciclo di vita e ampliare le funzioni socio-culturali delle scuole.

**Dare nuova vita ai contenitori culturali.** Restaurare i grandi luoghi della cultura nella città
storica per arricchire l’offerta di servizi e opportunità per la comunità creativa, gli innovatori
sociali e il turismo esperienziale. E’ necessario agire non solo sui grandi palazzi nobiliari, ma
anche su quegli spazi complessi che richiedono usi flessibili e sui distretti che costituiscono il
palinsesto storico della città: gli ipogei del trans-kemonia, il distretto della Kalsa (Palazzo
Forcella De Seta, Palazzo Butera, Palazzo Piraino, Complesso Monumentale dello Steri), il
Polo universitario umanistico del Convento di Sant’Antonino, il complesso di S. Maria allo
Spasimo con il Brass Group, l’ex Collegio della Sapienza in Piazza Magione per attività sociali
a servizio del quartiere, foresteria culturale e centro culturale, educativo inclusivo polivalente,
Palazzo Marchesi come polo internazionale di culture umanistiche, con centro studi, laboratori
di ricerca, il Ritiro delle Figlie della Carità (Filippone) come sede di uffici e spazi startup ed
incubatori di imprese culturali, nonché per attività sociali di quartiere, Palazzo Gulì per uffici
comunali, attività museali e sede delle associazioni, l’ex Convento di San Basilio come casa
delle culture, l’ex Collegio San Rocco con il Dipartimento di Scienze politiche di Unipa, l’ex
Convento delle Artigianelle per attività manifatturiere e socio-assistenziali (quest’ultimi
interventi compongono il Contratto Interistituzionale di Sviluppo finanziato dal Ministero della
Cultura).

**Potenziare le dotazioni di servizi pubblici.** L’obiettivo da perseguire riguarda l’adeguamento
della dotazione di servizi, in primo luogo rispetto ai minimi di legge, ma soprattutto nei termini
di una migliore organizzazione funzionale del sistema urbano, per dare maggiore fruibilità al
patrimonio pubblico di beni e servizi e per ottenere un’architettura degli spazi pubblici tale da
incentivare nuove pratiche di vita sociale. In riferimento alla localizzazione dei servizi va
effettuata una ricognizione spingendosi fino alla valutazione del soddisfacimento degli stessi
per singola Circoscrizione, con l’obiettivo di garantire adeguate dotazioni di servizi pubblici
opportunamente localizzati per essere facilmente utilizzabili dalla popolazione insediata in
riferimento ai tempi di fruizione e al requisito dell’accessibilità, e garantirne l’uso anche agli
anziani ed ai bambini. 

Tra i servizi da prevedere assume particolare rilevanza, anche per le
ricadute sui contesti urbani e sull’ambiente in generale, il rafforzamento della rete dei parchi e
dei giardini urbani, la riqualificazione degli spazi pubblici e delle piazze, la creazione di nuove
attrezzature per lo sport e per lo svago. In merito ai parcheggi dovrà essere effettuata una
verifica delle previsioni di Piano e di quelle contenute nel Piano Parcheggi e/o nel Piano
Generale del Traffico Urbano, con una più attenta analisi dell’effettiva domanda di sosta nelle
varie zone della città, ipotizzando, laddove possibile, anche parcheggi multipiano, in
elevazione o interrati, e introducendo regole in ampliamento a quelle previste dalla Legge
Tognoli. In merito ai presidi sanitari pubblici e privati saranno definite e attuate le modalità di
delocalizzazione e rilocalizzazione in aree anche accessibili da un’utenza sovracomunale. 

Con specifico riguardo al tema del contenimento del consumo di suolo e della riduzione della
mobilità, è necessario procedere all’individuazione di un’idonea localizzazione del polo
direzionale ove allocare le strutture dell’Amministrazione regionale e la massima parte di
quelle comunali.

**Proteggere e ampliare il sito seriale “Palermo arabo-normanna”.** Sono necessarie azioni
di manutenzione continua dei beni inseriti nel sito seriale dell’Unesco e di progressiva
liberazione dei contesti da funzioni incompatibili. Bisogna procedere al completamento
dell’attuazione del Piano di Gestione, all’incremento delle aree pedonali nei territori di
immediato contesto, per dare qualità agli spazi pubblici e incrementare la rete dei percorsi
ciclopedonali nelle aree di contesto di tutti i beni. Infine, occorre migliorare la qualità degli spazi
nei pressi dei beni di categoria B (quelli che potranno essere inseriti in un secondo tempo) per
supportare il miglioramento della qualità dei contesti urbani marginali.

**Riattivare i cicli vitali dei mercati storici.** Avviare la riqualificazione dei mercati del Capo, di
Ballarò e della Vucciria, per connettere le attività del mercato con il tessuto circostante, anche
attraverso accurate operazioni di _branding_. Favorire la residenza e le attività mercatali
chiudendo il ciclo di vita dei servizi di prossimità, di cui il mercato è uno degli elementi centrali.
Individuare gli spazi abbandonati da integrare in nuovi cicli di vita, legati alla sostenibilità
ambientale degli spazi urbani e alla possibilità di chiudere cicli produttivi a km 0. Favorire
l’integrazione dei mercati con le attività di ristorazione e con l’attrattività turistica attraverso
specifici progetti. Introdurre spazi coperti, anche con strutture leggere, che possano migliorare
la configurazione urbana ma anche aiutare la funzionalità commerciale.

**Integrare la cittadella della Giustizia nel tessuto urbano del Mandamento Monte di Pietà.**
A partire dai vuoti dell’area del Capo, bisogna rivedere le funzioni ammissibili per agevolare la
presenza di attività professionali e commerciali che possano generare una “cittadella della
Giustizia” in modo da creare nuove relazioni spaziali e funzionali con i tessuti circostanti,
integrando i servizi a supporto del Palazzo di Giustizia e delle Procure Nuove con spazi
pubblici, parcheggi, e la fermata Metro-RFI “Giustizia”. Migliorare la qualità urbana e la
multifunzionalità dell’area anche con la riscoperta e valorizzazione del sistema idrografico
sotterraneo del Papireto, per arricchire l’offerta turistica dell’area.

**Sostenere la residenza anche temporanea e innovativa.** Per dare risposte efficaci alla
domanda abitativa è importante inserire forme differenziate (per taglia e distribuzione) di
residenza per accogliere le forme sempre più diversificate di abitanti: temporanei, intermittenti,
nomadi, turisti, lavoratori, studenti. Partire da un progetto-pilota per creare una nuova polarità
urbana con il recupero e la rifunzionalizzazione di grandi complessi edilizi inserendo funzioni
autosostenibili (residenza temporanea, residenza alberghiera e di supporto al turismo nautico)
per rendere vitale uno spazio urbano di diretta interazione con il mare e dotare il _waterfront_
centrale di un grande servizio per la ricettività. Analogo processo dovrà essere attuato in altre
aree di rigenerazione.

**Promuovere il distretto culturale evoluto dei Mandamenti Tribunali e Castello a Mare.**
Istituire un Distretto culturale evoluto per consolidare il processo di valorizzazione del
patrimonio culturale avviato con la riqualificazione dei Mandamenti Tribunali e Castello a Mare.
Il Distretto Culturale è l’insieme organizzato di istituzioni, reti associative ed operatori privati e
pubblici, per produrre un’offerta integrata di beni e di servizi culturali di qualità che parte
dall’insieme di risorse presenti nel centro storico. Esso è un modello organizzativo creato per
consolidare il processo di valorizzazione del patrimonio culturale avviato con la riqualificazione
del centro storico. Compito del distretto è quello di promuovere la cultura come elemento
qualificante dello sviluppo socio-economico locale. Per questo motivo al centro delle sue
attività, rivolte sia ai turisti sia ai residenti, sono la fruizione innovativa dei beni culturali, la
creazione di un efficiente sistema dei servizi, la qualità delle iniziative culturali e lo sviluppo
armonico di tutte le attività economiche collegate.

**Connettere l** ’ **arcipelago culturale della Kalsa.** Il quartiere della Kalsa è un grande e prezioso
laboratorio di futuro e riqualificare le sue vie storiche (con opportune pedonalizzazioni)
consentirà di collegare in un unico distretto culturale Palazzo Aiutamicristo, lo Spasimo,
l’Oratorio dei Bianchi, il Teatro Garibaldi, il Collegio della Sapienza alla Magione, il Museo
Abatellis, l’Archivio di Stato, il Complesso monumentale e museale universitario dello Steri,
Palazzo Butera, il Noviziato dei Crociferi, il Loggiato San Bartolomeo, anche sostenendo
l’inserimento nelle aree da riqualificare di spazi ricreativi, commerciali e artigianali compatibili.
Il ritorno di attività manifatturiere e artigianali, anche innovative, consentirà di riportare il lavoro
nel quartiere in un fertile accordo tra riqualificazione edilizia, offerta museale e dinamismo
economico. Complementariamente, bisognerà intervenire sugli spazi abbandonati di via
Scopari, del vicolo della Salvezza e della piazzetta dei Bianchi per creare una trama
trasversale all’asse di via Alloro, rafforzando la qualità urbana. Anche un nuovo festival della
Kalsa potrebbe contribuire a rilanciare il dinamico tessuto culturale esistente rafforzandolo
come ecosistema.

**Promuovere l** ’ **interazione spaziale e funzionale tra città e porto.** Il Piano Regolatore
Portuale recupera alla fruizione urbana l’intero arco portuale attraverso la sua riqualificazione,
rifunzionalizzazione e permeabilità, individuando spazi di connessione significativi tra le aree
portuali a maggior vocazione urbana ed i tessuti più prossimi della città. 

Il piano prevede non solo innesti, ma anche affacci sull’acqua e nuove aperture della città sul porto. È venuto il
tempo di estendere le aree di interfaccia città-porto per offrire servizi culturali della città agli
utilizzatori del porto e viceversa e incrementare l’offerta di servizi urbani all’interno della
giurisdizione portuale per aumentare l’integrazione. Migliorare l’accessibilità all’area del
_waterfront_ e riqualificare le aree limitrofe al parco archeologico del Castello a Mare (ex
Centrale Elettrica), alla Cala, al Foro Italico, al Molo trapezoidale, all’Arsenale e all’Acquasanta
per incrementare le relazioni tra il mare e la città, promuovendo l’ibridazione tra le funzioni
portuali e le attività commerciali e i servizi culturali della città. Le attività portuali possono
essere in grado, e in parte lo sono già state, di innescare processi di ricucitura con il tessuto
edilizio della città storica a esse limitrofe (basti pensare al Foro Italico dove, negli ultimi anni,
è stato avviato un processo di riqualificazione che sta rigenerando l’intero contesto nel quale
è inserito). 

Grazie all’impulso dell’Accordo quadro tra il Comune e l’AdSP, bisogna riprendere
la pianificazione di massima delle “aree-bersaglio” per rendere coerenti le funzioni, la mobilità
e la qualità delle aree immediatamente adiacenti alle aree portuali in maggiore trasformazione
(via Crispi-via Amari, via Castello, Cala, Sant’Erasmo). Il miglioramento dell’interazione tra le
aree portuali, le aree costiere e la città dovrà essere garantito da una complessiva variante
urbanistica costiera che funga da anticipazione del PUG capace di agire nel breve tempo su
un’area urbana di grande importanza e in corso di poderosa trasformazione (si veda il
paragrafo 8.2.).

**Realizzare nuovi servizi sportivi e ricreativi per la Costa Sud.** La rigenerazione della Costa
Sud non è solo una questione di bonifica ambientale, ma ci interroga sul suo ruolo nella città
futura. La sua rinascita, quindi, richiede anche l’inserimento di servizi sportivi e ricreativi di
rilevanza metropolitana e connessi alla zona economica speciale, e che siano anche utili alla
fruizione locale, sia intervenendo sul sistema di trasporto per migliorarne l’accessibilità
(trasporto pubblico e mobilità alternativa, rete viabilistica) e della sosta, sia migliorando la
viabilità costiera per renderla più fluida. Il completamento della bonifica del parco Libero Grassi
e la sua trasformazione in un grande parco costiero e la connessione dei servizi alla fruizione
del mare di Romagnolo, dello Sperone, della Bandita e di Acqua dei Corsari concorrono al
potenziamento della coesione sociale e della produttività dei quartieri costieri.

**Riqualificare le borgate marinare.** In una città che voglia tornare a essere composta da
quartieri e non da fragili periferie, tutte le borgate marinare della costa sud e della costa nord
devono essere dotate di centralità e autonomia nell’ottica di rafforzamento del policentrismo
urbano e della auto-sufficienza relativa, anche attraverso il recupero degli edifici storici, la
qualificazione degli spazi pubblici e la reintroduzione di attività manifatturiere compatibili e
connesse alle attività costiere della pesca, della balneazione, del turismo nautico, della
cantieristica minore. È indispensabile la progettazione delle aree interfaccia città-porto
attraverso accurate pedonalizzazioni e la riqualificazione delle piazze antistanti i porticcioli.

**Riqualificare le pendici urbane di monte Pellegrino.** Restaurare e valorizzare le dodici
grandi cisterne di carburante alle falde sud-ovest del monte, progettate da Pier Luigi Nervi, sia
come museo della memoria della Seconda Guerra Mondiale sia come spazio ipogeo per
attività culturali ed educative o sportive. Ristrutturare l’area ex Ancione e integrare i cicli di vita
del microsistema agricolo con la città e riconnettere gli usi agricoli di Cortile Castellana con la
città densa (Ammiraglio Rizzo e Via Monte Pellegrino). Rigenerare il sistema residenziale di
borgata compresso tra la Caserma Cascino e gli edifici multipiano di via Ammiraglio Rizzo.
Rispondere alla domanda insediativa del quartiere sia attraverso edilizia libera che sociale.
L’intervento di rigenerazione del tessuto urbano sarà l’occasione per dotare il quartiere delle
dotazioni territoriali di cui è maggiormente carente. Integrare le funzioni residenziali miste con
l’attrattività delle funzioni innovative e produttive della ex Chimica Arenella.

**Incrementare l’attrattività e la qualità insediativa nell** ’ **area Fiera-Sampolo-Ortofrutticolo.**
L’area formata dalla ex Fiera del Mediterraneo, dal mercato ortofrutticolo (in fase di attuale
riqualificazione e potenziamento e di cui dovrà essere valutata una nuova e più adeguata
collocazione), dal sedime non più in esercizio della ex stazione ferroviaria Sampolo (a parte
una fascia a servizio del metrotreno) è una preziosa occasione di ridisegno urbano. 

L’obiettivo è quello di riutilizzare gli spazi fieristici e ferroviari dismessi per nuove funzioni terziarie,
residenziali, inclusa l’edilizia residenziale sociale e le residenze temporanee, e commerciali,
come complemento dell’area del waterfront centrale e per dotare il quartiere dei servizi
necessari per incrementarne la qualità della vita. Nell’area della ex Fiera del Mediterraneo, di
proprietà comunale, è già in corso di progettazione definitiva la realizzazione di un primo
intervento per un centro congressi da 5000 posti (finanziato dalla Regione Siciliana per circa
15 milioni di euro) che dovrà essere integrato con più ampie e attrattive aree espositivo-
congressuali e con un parco attrezzato a servizio della città. Quest’ultima funzione sarà messa
in relazione con le possibili funzioni per il tempo libero nell’area della ex stazione Sampolo,
che potrebbe offrire una efficace _music venue_ per le nuove economie del tempo libero e della
notte, sempre più rilevanti per le grandi città. 

Nel breve termine, nell’area Sampolo di proprietà di Sistemi urbani e destinata alla valorizzazione potranno essere collocate funzioni
temporanee per il tempo libero che possano fungere da colonie di innesco per il più ampio
progetto di rigenerazione che permetta di realizzare un parco urbano attrezzato e una
connessione ciclopedonale fino a via Autonomia Siciliana. 

Una parte dell’area Sampolo potrebbe anche svolgere preziose funzioni di piattaforma logistica a servizio della mobilità
sostenibile e delle funzioni commerciali del porto. L’obiettivo generale è promuovere la qualità
insediativa eliminando i detrattori ambientali derivati dalle funzioni ferroviarie, incrementando
le dotazioni territoriali di alto rango e quelle locali, e favorendo nuove relazioni tra la città e il
porto. 

Inoltre, sarà necessario ridisegnare l’accessibilità dell’area, decongestionando il traffico
e assicurando una mobilità alternativa al mezzo privato grazie alla vicina presenza di una
stazione del metrotreno e alla futura linea tramviaria. Nell’area attorno all’Ucciardone, anche
riutilizzando l’ex gasometro di via Remo Sandron, le nuove funzioni implementeranno
l’interfaccia città-porto, stimoleranno la rigenerazione di Borgo Vecchio e garantiranno le
connessioni tra il sistema dei parchi urbani ed il waterfront attraverso la realizzazione di nuovi
parchi attrezzati connessi alla rete ecologica urbana. Il potenziamento dell’attrattività dell’area
potrebbe essere amplificato dall’inserimento nella nuova perimetrazione della ZES.

La rigenerazione del Borgo Vecchio e le connessioni tra il sistema dei parchi urbani ed il nuovo
waterfront del porto commerciale passeggeri dovranno essere integrate con la riqualificazione
del carcere dell’Ucciardone destinandolo ad attrezzature museali, culturali ed espositive e
spazi a fruizione pubblica. Ciò consentirà anche gli ulteriori obiettivi di facilitare una politica di
nuova edilizia carceraria, moderna e civile, da rilocalizzare opportunamente, e di aggiungere
una nuova occasione di spazi pubblici attrattivi in questa parte della città a completamento
delle trasformazioni in atto e in connessione con la riqualificazione dell’area della ex stazione
Sampolo.

**Densificazione e multifunzionalità in via Imera.** Ricucire l’area del sedime ferroviario nei
pressi di via Imera (ex area Cortile Cascino) e integrare con la futura fermata “Giustizia” della
linea Metro-RFI. Realizzare un parco lineare sia per garantire una maggiore vivibilità dell’area,
sia per garantire una migliore gestione delle acque che convergono nell’area di impluvio del
Papireto, localizzando usi residenziali e terziari e connettendolo a nord con il parco di
Notarbartolo e a sud con il parco della Garofala.

**Realizzare il polo delle imprese creative e innovative alla ex Manifattura Tabacchi.**
Nell’ambito del grande progetto della città-porto, nella grandissima e bellissima area dell’ex
Lazzaretto e poi Manifattura Tabacchi (oggi di proprietà di Cassa Depositi e Prestiti
Immobiliare) potrebbe essere allocata una struttura complessa e multifunzionale dedicata ad
attività connesse alla ricerca, all’innovazione e alla cultura. Sia la Manifattura Tabacchi che,
più avanti lungo la costa, dopo i Cantieri Navali, gli ex Magazzini Tirrenia, di proprietà
dell’Autorità portuale, potrebbero accogliere un _innovation hub_ , un incubatore di imprese
innovative connesso con l’Università di Palermo e con altri enti di ricerca, come il CNR, con
propensione all’innovazione digitale ed energetica, alle manifatture innovative e alla ricerca e
sviluppo in campo biomedicale. 

L’obiettivo di questa azione, evidentemente capace di
generare nuovo valore urbano, è quello di integrare le funzioni innovative culturali e creative
con quelle della ricerca e sperimentazione scientifica e della produzione ad alto valore
aggiunto e con quelle turistiche e portuali lungo l’asse Arenella, Acquasanta, Cantieri Navali.

Infine, sarà importante integrare il sistema di via Montalbo con l’asse costiero per rigenerare
l’area di grande valore geomorfologico del torrente Passo di Rigano che sfocia in mare
all’interno dell’area dell’ex Manifattura Tabacchi. Anche in questo caso l’inclusione di queste
aree risorsa nella ZES sarebbe un efficace incentivo.

**Riqualificare il polo sportivo di San Filippo Neri.** Qualificare l’offerta di servizi sportivi
nell’area nord della città con un nuovo polo per gli spettacoli sportivi e la dotazione di servizi
urbani e di prossimità (sport, luoghi di aggregazione, attività ricreative, ricettive e commerciali)
come occasione per conferire un nuovo ruolo alla zona, per integrare e aumentare l’offerta di
servizi e infrastrutture per la popolazione dei quartieri limitrofi, per riorganizzare il sistema
dell’accessibilità. Incrementare le dotazioni di prossimità aumentata per la auto-sufficienza
relativa del quartiere.

**Realizzare il polo integrato naturalistico, sportivo e del tempo libero del Parco della
Favorita, di viale del Fante e di viale Duca degli Abbruzzi.** Senza pregiudicare i valori
naturalistici, è necessario intervenire con azioni innovative di tutela ambientale e di
valorizzazione delle aree compatibili per il tempo libero della Riserva Naturale Orientata della
Favorita e di Monte Pellegrino, connettendo le aree di pregio naturalistico con le aree
attrezzate, gli impianti sportivi esistenti e le aree monumentali con le aree limitrofe per
estenderne la funzione legata alle attività all’aria aperta. Il polo integrato dovrà includere l’ex
campo nomadi, il parco di Villa Castelnuovo e il Teatro di Verdura, la Palazzina Cinese e Villa
Niscemi, la Città dei Ragazzi e il Museo Pitrè, fino a includere la valorizzazione delle cisterne
progettate da Pier Luigi Nervi alle falde di Monte Pellegrino entro un grande progetto di parco
urbano in cui coesistano la protezione dei valori paesaggistici ed agricoli, la valorizzazione dei
giardini storici e la fruizione del tempo libero compatibile. 

Le preziose aree agricole dei mandarineti della Favorita, in particolare, dovranno offrire, eventualmente differenziandosi,
funzioni culturali di testimonianza del paesaggio storico e didattico-ambientali collegate a una
nuova agricoltura urbana. Anche le attrezzature sportive comprese nell’area dovranno trovare
una integrazione complessiva che miri alla migliore accessibilità e fruizione dello stadio di
calcio, dello stadio per l’atletica leggera e dell’area per le attività all’aperto collocati lungo viale
del Fante anche inserendo ulteriori attrezzature sportive e ricreative più leggere (percorsi-vita,
piste di pattinaggio, percorsi equestri, palestre di arrampicata, skateboard acrobatico, yoga,
tai chi chuan, pilates, ginnastica dolce, etc.). 

Particolare attenzione dovrà essere data alla riorganizzazione ed incremento delle aree a parcheggio e alla viabilità con adeguata
differenziazione delle modalità e delle velocità (ciclovie in sede propria, zone 30, sentieri
pedonali, funivia) nonché alla realizzazione di adeguati punti di ristoro, di informazione, di
educazione ambientale e di servizi per rendere più attrattiva e performativa tutta l’area,
facendone una grande centralità vegetale della città.

### 5.2. Direttive generali relative alla città ecologica

**Incrementare l** ’ **estensione delle aree balneabili e difendere le coste.** Completare gli
interventi di disinquinamento (opere fognarie e discariche ed ex aree chimico-industriali)
funzionali alla messa a sistema delle risorse ambientali costiere e di importanti siti naturalistici
quali l’Area marina protetta di Capo Gallo-Isola delle Femmine. Il disinquinamento consentirà
la balneazione o, dove risultasse impossibile autorizzarla, la realizzazione di strutture di
aggiuntive sopraelevate o galleggianti (come nella tradizione dei lidi balneari palermitani lungo
la costa meridionale) a supporto alla fruizione costiera (piattaforme per performance all’aperto,
attività sportive, elioterapia, etc.).

**Il Grande Anello Vegetale: realizzare la rete ecologica urbana e potenziare il Parco di
Villa Turrisi e il Parco Uditore.** Riconnettere e ricucire il sistema dei parchi urbani centrali e
del waterfront consentirà di formare una grande cintura vegetale attorno ai quartieri centrali
della città per aumentare la loro qualità ecosistemica e mettere a sistema i parchi e i giardini
storici presenti nell’area nord di Palermo, le aree agricole intercluse, il sistema dei viali alberati
e riconvertire ad uso di _greenway_ ciclabili dei tratti ferroviari a scartamento ridotto dismessi.

La rete ecologica urbana, potenziata anche attraverso progetti di forestazione urbana,
concorrerà anche a incrementare la permeabilità urbana riducendo l’isola di calore,
aumentando la resilienza dei tessuti urbani e riducendo i rischi per le persone prodotti dalle
alluvioni. Tutelare l’area e predisporre la fruizione degli spazi da parte degli utenti, costruzione
di una rete vegetale di collegamento tra il Parco di Villa Turrisi, il Parco Uditore e gli altri parchi
della rete ecologica urbana attraverso il riuso della linea ferroviaria a scartamento ridotto
abbandonata. 

L’azione di ricucitura dei due grandi parchi salvati alla speculazione edilizia
dilagante nell’area serve a riconnettere le trame ecologiche delle falde dei monti con importanti
ripercussioni positive sulla tenuta del sistema idrogeologico. Gli elementi fondamentali della
rete ecologica urbana sono i parchi e le aree che possono offrire alla città un grande anello
vegetale che la circonda e la protegge: Maredolce, Garofola, Villa Turrisi, Parco Uditore, Villa
Bonanno, Castello della Zisa, Villa Malfitano, Sperlinga, Foro Italico, Castello a Mare, Villa
Trabia, Giardino Inglese, Lolli-Notarbartolo, Palazzina Cinese, Villa Niscemi, Parco della
Favorita, Boccadifalco, Piana dei Colli, Mondello.

Il diritto alla vegetazione urbana deve entrare
in maniera strutturale nei diritti alla città, anche come diritto alla salute delle persone. Per
tutelarlo e garantirlo dovremmo estendere il più possibile la presenza della vegetazione urbana
come progetto di città, applicando, per esempio, il modello “3, 30, 300” elaborato dalla
Università di Vancouver: 3 alberi visibili da ogni abitazione, 30% di copertura arborea su scala
cittadina, 300 metri dal parco più vicino. Un progetto di città basato su un uso consapevole di
soluzioni basate sulla natura che producono nuove forme di spazio urbano.

**Connettere i parchi centrali.** I grandi parchi urbani e le ville storiche che si trovano nel centro
della città – dai giardini della Zisa fino al Giardino Inglese – rappresentano una risorsa non
ancora sistematizzata per la sostenibilità ecologica della città. Bisogna garantire la fruizione
delle aree pubbliche e di uso pubblico di tutti questi parchi e connetterli con sistemi di mobilità
lenta pedonale e ciclabile, con aperture e connessioni leggere per realizzare una continuità
vegetale all’interno della città densa.

**Istituire il parco fluviale dell** ’ **Oreto.** Attraverso un’azione congiunta dei comuni di Palermo,
Monreale e Altofonte, della Regione Siciliana e delle associazioni ambientaliste bisogna
recuperare l’unitarietà del corso fluviale e riconnettere, attraverso l’Oreto, la città con i più
vasti sistemi naturali dell’entroterra, da un lato, e con la costa sud, dall’altro. Perimetrare il
parco e istituirne la creazione, avviare la riqualificazione ambientale del bacino fluviale e
realizzare strutture per la fruizione turistica, attrezzature pubbliche di orientamento e di servizio
(centri visita e foresterie) darà piena agibilità al parco fluviale dell’Oreto.

**Metroparchi: estendere ed integrare la rete ecologica metropolitana.** È indispensabile
estendere la rete ecologica urbana alla rete dei parchi metropolitani (metroparchi) mettendo a
sistema le aree dei Monti di Palermo, le Riserve Naturali Orientate di Monte Pellegrino e Capo
Gallo-Isola delle Femmine, la Riserva Naturale Integrale delle grotte Conza e Molara, che
diventano un sistema unico con il parco agricolo di Ciaculli, il parco fluviale dell’Oreto e l’anello
vegetale urbano. _Blueway_ , _greenway_ e percorsi ciclopedonali boscati connettono la rete della
mobilità lenta metropolitana.

**Sostenere l** ’ **agricoltura urbana multifunzionale.** Per estendere la Palermo “tutta orto” che
si sta configurando negli ultimi anni è indispensabile aumentare gli orti condivisi, i parchi
agricoli, gli spazi e le funzioni per il sostegno alla filiera corta e cortissima, anche per alimentare
in maniera salubre i bambini delle scuole e per contrastare la povertà alimentare sempre più
estesa. Vuol dire, quindi, adottare un modello di sviluppo circolare che integri la componente
della rigenerazione urbana, quella produttiva agricola e quella energetica e del riciclo degli
scarti nell’ambito di una vera e propria _food policy_ (come già sta sperimentando Milano e prima
ha fatto Londra). 

Il parco agricolo di Ciaculli, per la sua estensione, dovrà essere riconfigurato
come un vero distretto agricolo rururbano dove integrare la produzione degli agrumi, il riutilizzo
delle aree manifatturiere, l’uso delle risorse idriche ed energetiche, la riqualificazione dei centri
abitati agricoli e il potenziamento delle infrastrutture, in connessione con i presidi di inclusione
sociale presenti al suo interno. Pur nell’ambito di una microeconomia, questa azione a mio
parere ha interessanti caratteri di autosostenibilità se immessa nel nuovo scenario delle
politiche agricole urbane e della qualità e sicurezza alimentare.

**Rigenerare l’edilizia residenziale pubblica.** I quartieri di edilizia residenziale pubblica (San
Filippo Neri, Borgo Nuovo, Bonagia, Borgo Ulivia, Settecannoli, Sperone, Santa Rosalia,
Montegrappa, etc.) non sono solo luoghi portatori di problematicità (marginalità, fragilità,
criminalità, povertà) ma anche preziose riserve di resilienza sociale generata dalla presenza
di una vivace associazionismo e una dinamica cittadinanza attiva. Bisogna riprendere una
pianificazione generale dell’edilizia residenziale pubblica per rigenerare sia la scala edilizia
(con una maggiore efficienza energetica degli edifici) sia quella di quartiere, contribuendo alla
riqualificazione degli spazi pubblici e all’applicazione di principi e dispositivi per
l’efficientamento energetico e l’autoproduzione da fonti rinnovabili per farne dei veri e propri
eco-quartieri capaci di ridurre quasi a zero il consumo di energia da fonti fossili ( _near zero_
_energy neighbourhood_ ), agevolando anche la realizzazione del _social housing_ per rispondere
alla numerosa domanda non soddisfatta di edilizia residenziale pubblica o privata ad accesso
calmierato. 

Naturalmente, la strategia di riqualificazione edilizia a base energetica dovrà
essere estesa a tutto il patrimonio immobiliare pubblico e privato, con forme e incentivi
differenziati, in modo da migliorare le classi energetiche delle abitazioni, come previsto dal
Consiglio Europeo, raggiungendo la classe E entro il 2030, la D nel 2033, per arrivare a zero
emissioni entro il 2050. Inoltre, riconnettere i grandi quartieri di edilizia pubblica alla città
centrale significa sia migliorare il trasporto pubblico locale sia localizzare alcune funzioni
centrali per ridurre la desertificazione residenziale e commerciale. Infine, per densificare gli
spazi pubblici, troppo spesso anonimi piazzali degradati, serviranno progetti di suolo e
dispositivi per le diverse funzioni possibili che localizzino presidi di comunità per avvicinare i
servizi amministrativi e rafforzare i diritti, introdurre servizi educativi, sportivi, socio-culturali e
sanitari di rango urbano e metropolitano.

**Costituire la rete dei “centri di prossimità aumentata” nei quartieri e la città dei 15
minuti.** Nella città policentrica dobbiamo incentivare la diversità dei 25 quartieri per tornare a
essere luoghi sicuri, sani e accessibili per la vita delle persone, colmando il divario educativo,
lavorativo, culturale, digitale, dotandosi di servizi alla cittadinanza, di micro-presìdi di salute
pubblica e di comunità energetiche autosufficienti. Si potrà costituire, così, una rete di centri
della prossimità aumentata che eroghi servizi di quartiere e garantisca la risposta a molti
bisogni della comunità locale entro raggi variabili ma percorribili in 15 minuti (a piedi, in
bicicletta, con la micromobilità elettrica), riducendo la mobilità centripeta e la congestione del
centro. Non va trascurato il fatto che stimolare la mobilità pedonale concorre anche a ridurre i
problemi di salute delle persone, facilitando la percorrenza di quei chilometri giornalieri
necessari a tenere in forma il metabolismo e ridurre i problemi legati alla sedentarietà, come
indicano i principi della _Health City_.

**Promuovere e sostenere il riciclo e gli usi temporanei e supportare l’urbanistica tattica.**
In attesa di realizzare trasformazioni più cospicue e definitive, il riuso temporaneo di spazi ed
edifici pubblici è una modalità imprescindibile per riattivare luoghi in attesa, ma richiede nuovi
strumenti e processi ed accordi pubblico-privato che supportino la cura dei beni comuni urbani
e la loro valorizzazione per contrastarne il degrado urbano e promuovere l’inclusione sociale.
Il regolamento per la cura dei beni comuni urbani è lo strumento necessario per attivare forme
e patti di collaborazione che contribuiscano alla rigenerazione di spazi ed edifici e alla
riattivazione delle comunità. Il riciclo di aree sottoutilizzate e l’incentivazione di usi temporanei
(di sperimentazione o di attesa) consente di realizzare una città policentrica dello spazio
domestico/urbano aumentato attraverso dispositivi pop-up e spazi intermedi che possano
consentire una vita di relazioni in sicurezza (allargare i marciapiedi e prevedere
pedonalizzazioni temporanee per ampliare gli spazi per l’educazione, il gioco, il tempo libero
e l’attività fisica). 

È indispensabile promuovere e realizzare interventi di urbanistica tattica e di
recupero edilizio in auto-costruzione (entro una visione progettuale condivisa che ne permetta
il massimo impatto) per nuove modalità, flessibili, temporanee o di emergenza, per la
residenza sociale e la fruizione della cultura e del tempo libero nello spazio pubblico.

### 5.3. Direttive generali relative alla città innovativa e produttiva

**Potenziare la città della salute.** La salute non è più solo un bene individuale ma è un bene
comune che richiama ciascuno ad adottare comportamenti virtuosi basati sul rispetto reciproco
e richiede una organizzazione della città in grado di condizionare e modificare i bisogni
emergenti, gli stili di vita e le aspettative dell’individuo. Bisogna, quindi, promuovere le
strategie della _Health City_ , della città che si prende cura della salute dei suoi abitanti,
attraverso azioni integrate sul piano sanitario, socio-assistenziale e urbanistico (come la
facilitazione della mobilità pedonale o ciclabile). 

Serve anche, naturalmente, potenziare e valorizzare il sistema ospedaliero formato dall’Ospedale Civico e dal Policlinico attraverso la
riqualificazione delle strutture ospedaliere e il loro potenziamento con la realizzazione di nuovi
servizi, nonché la realizzazione di un nuovo ospedale universitario che sia un Istituto di
Ricovero e Cura a Carattere Scientifico, per dotare Palermo di un sistema di ospedali di
eccellenza che perseguono finalità di ricerca nel campo biomedico e in quello della
organizzazione e gestione dei servizi sanitari. Incrementare la gestione in comune di servizi
sanitari e riqualificare il sistema delle relazioni tra i due poli (Ospedale Civico e Policlinico) e
con il quartiere genererà una maggiore permeabilità tra le due strutture e di queste con il
tessuto di contesto. Analoga integrazione urbana dovrà essere attuata per le altre strutture
ospedaliere che dovranno aprirsi ai contesti circostanti e dotarsi di spazi e servizi
complementari per ampliare le funzioni non cliniche connesse al più generale benessere dei
pazienti e delle famiglie.

Infine, con le risorse del PNRR dovranno essere realizzati uno o due
ospedali di comunità per incrementare la rete di assistenza territoriale, svolgendo una funzione
intermedia tra il domicilio e il ricovero ospedaliero.

**Potenziare il polo culturale dei Cantieri culturali della Zisa.** L’area dei Cantieri culturali alla
Zisa è un importante polo culturale grazie alla presenza di importanti istituzioni e associazioni
culturali, incubatori per nuove imprese innovative, del polo museale delle arti contemporanee,
del Centro Sperimentale di Cinematografia e dell’Accademia di Belle Arti. Rifunzionalizzare gli
spazi non ancora utilizzati consentendo loro una maggiore flessibilità per accogliere funzioni
diversificate nel campo degli eventi e migliorare il sistema delle relazioni con i quartieri limitrofi,
con Villa Malfitano e con il Castello della Zisa. Rendere permeabile il muro perimetrale e
localizzare servizi di quartiere, nonché migliorare l’accessibilità con il trasporto pubblico locale
e la mobilità ciclopedonale.

**Incrementare la qualità insediativa attraverso un nuovo parco lineare tra l** ’ **ex Stazione
Lolli e la stazione Notarbartolo.** Rigenerare l’area dell’ex Stazione Lolli (una parte della
quale sarà il nuovo campus della LUMSA), anche in connessione con la presenza della
omonima fermata del Passante ferroviario e con la vicina fermata dell’Anello ferroviario,
consentirà di accogliere spazi espositivi e servizi, recuperare e connettere l’area con altre
strutture di interesse culturale poste nelle vicinanze, quali i Cantieri culturali e il Castello della
Zisa, le Ville Malfitano, Serradifalco, Filippina e la Caserma De Maria (in vista di un suo riuso
anche parziale). Nell’ambito di un approccio incrementale e adattivo andranno favoriti usi
temporanei e nuove funzioni (residenza, esercizi di vicinato e attività commerciali) e un
incubatore per l’innovazione, per favorire l’integrazione urbana e una fruibilità dell’area estesa
a diverse tipologie di abitanti e a un ampio arco temporale che riduca i costi di gestione. Nel
medio termine potrà essere realizzato, in partenariato con RFI e Sistemi urbani, un parco
urbano lineare lungo l’area di sedime ferroviario per ricucire la sutura costituita dalla inattuale
trincea ferroviaria in pieno centro.

**Smart Campus Unipa: potenziare ricerca universitaria e innovazione attraverso i
distretti tecnologici e gli ecosistemi dell’innovazione.** L’innovazione digitale ed energetica
del campus di viale delle Scienze e la trasformazione di via Archirafi in un secondo campus
urbano costituiscono un obiettivo per stimolare un elevato grado di integrazione tra università,
centri di ricerca e piccole e medie imprese. La transizione digitale, ecologica ed energetica dei
campus universitari li propone come quartieri sperimentali di innovazione, ampliandone la
funzione di centralità urbane e di veri e propri distretti tecnologici. In particolare, alcune aree
libere all’interno del Campus universitario di viale delle Scienze (a ovest) e un’area situata tra
il polo di via Archirafi dell’Università di Palermo e il fiume Oreto sono occasioni per potenziare
le reti della formazione e della ricerca ed estendere il loro impatto urbano derivato dal
trasferimento tecnologico.

**Innovare l** ’ **area produttiva di Brancaccio per farne una Fab City.** Nella parte meridionale
della città, interna ma sempre intimamente connessa alla viabilità costiera, si trova l’area
industriale di Brancaccio a cui fanno principalmente riferimento i comparti metalmeccanico e
alimentare, benché in riduzione produttiva. L’area, oltre ad accogliere nuove attività della
logistica (si è appena insediata Amazon) e della trasformazione industriale, potrebbe
trasformarsi in una _Fab City_ , una ampia cittadella manifatturiera che stimoli la rigenerazione
degli spazi ed edifici non ancora utilizzati per accogliere funzioni capaci di innescare nuovo
dinamismo economico nel quartiere: un polo per lo sviluppo e la diffusione di tecnologie
informatiche, un acceleratore di impresa con particolare riferimento al settore dell’innovazione
digitale, un campo di sperimentazione per i _makers_ urbani, luoghi per la gestione integrata dei
rifiuti elettrici ed elettronici, una piastra logistica, etc.

**Istituire una Zona Speciale dell’Innovazione nell’ex Gasometro e strutture connesse
nell’ex Macello.** Per riportare in vita alcune aree dismesse lungo la costa meridionale, è
indispensabile la sinergia con la ZES sarà indispensabile istituire una sorta di _Zona Speciale
dell_ ’ _Innovazione_ tra le due sponde del fiume Oreto per stimolare la rigenerazione urbana e per
mettere a sistema il parco fluviale, la sua foce e il sito Unesco del Ponte dell’Ammiraglio,
nonché per rigenerare i quartieri residenziali adiacenti. Nell’ex Gasometro di via Tiro a Segno,
di proprietà della società partecipata AMG Energia, dovrà essere stimolata la realizzazione di
un centro di ricerca, sperimentazione e formazione su aspetti tecnologici legati alla transizione
energetica. 

Un hub di innovazione con tecnologie multifunzionali (monitoraggio ed educazione
ambientale, efficienza energetica, mobilità sostenibile, servizi digitali per cittadini e imprese) e
crocevia di interessi scientifici dell’area metropolitana. Nell’ex Macello, di proprietà comunale,
bisogna promuovere l’innovazione sociale recuperando gli edifici di valore storico-testimoniale
e demolire quelli che ne sono privi per realizzare laboratori, sale riunioni, sale didattiche, uffici,
residenze temporanee, sia a supporto delle funzioni insediate nell’ex Gasometro che più in
generale delle attività attrattive della foce dell’Oreto. Per estendere la dimensione multimodale
e metropolitana dell’area, dovranno anche essere inseriti spazi e infrastrutture per
l’accoglienza, il dialogo interculturale e l’integrazione sociale, integrati con le preziose funzioni
universitarie, culturali e sociali già presenti nei dintorni dell’area, estendendone così
l’efficienza e l’impatto.

**Riqualificare gli stabilimenti dell'ex Chimica Arenella: ricettività, residenza e servizi.** La
riqualificazione della preziosa testimonianza di archeologia industriale nella borgata
dell’Arenella, realizzata agli inizi del Novecento e oggi di proprietà comunale, è una
straordinaria occasione anche per rigenerare l’omonimo borgo marinaro e il porto turistico e
peschereccio adiacenti con la bellissima tonnara dei Florio. L’enorme area della ex industria
chimica, una vera e propria città industriale, è formata da alcuni grandi edifici multipiano e da
alcuni capannoni più piccoli affacciati sul mare, i quali, in partenariato pubblico-privato o
attraverso un intervento interamente privato (eventualmente tramite alienazione), potranno
accogliere nuove funzioni di alto rango metropolitano, anche ricettive e residenziali speciali
(foresterie, studentati, ostelli, co-housing), anche connesse alla diportistica e alla balneazione.
Le funzioni insediate dovranno avere un’alta capacità di profitto per compensare i necessari
costi per la bonifica del suolo e le opere di perequazione sociale e ambientale a servizio del
quartiere.

**Realizzare il museo diffuso della città e il museo del Liberty.** Realizzare un museo-città,
diffuso attraverso azioni di sistema che valorizzino le risorse culturali esistenti, definire itinerari
storico-monumentali, generare nuovi servizi. Realizzare un edificio dall’elevato valore
simbolico e porta di accesso: il Museo del Liberty e la riqualificazione dell’area simbolica di
Villa Deliella potranno essere il portale da cui partire per esplorare il vasto palinsesto Liberty
della città. Serve un museo che sia un dispositivo complesso per formare i cittadini, un nuovo
spazio urbano e non solo un edificio, una infrastruttura culturale e non solo un servizio, una
sineddoche del museo diffuso.

**Realizzare l** ’ **asse multiservizi della direzionalità e del commercio lungo la via Ugo La
Malfa nord.** Realizzare un asse dei servizi, tradizionali e innovativi, riammagliando i tessuti
sfrangiati di via Ugo La Malfa nord attraverso la progettazione di interfacce vegetali, sportive
e di spazio pubblico che ricostituiscano un tessuto urbano in sostituzione del tessuto
industriale/commerciale ormai non più adeguato alle funzioni dell’area, anche grazie alla sua
nuova accessibilità ferroviaria/metropolitana. Connettere l’asse multiservizi con le centralità
direzionali regionali in testa del sistema.

**Potenziare e specializzare la ZES.** La Zona Economica Speciale già istituita lungo la costa
è un poderoso acceleratore di sviluppo, grazie alle sue semplificazioni procedurali, alla sua
capacità di azione in deroga e alle risorse tecnico-finanziarie. Ma per amplificarne le
performance e renderla un soggetto abilitante ancora più efficace bisognerà rivederne i
perimetri, includendo le aree in trasformazione che possono offrire ulteriori opportunità di
estensione delle funzioni del porto e potenziare le agevolazioni fiscali e amministrative a
supporto delle attività economiche connesse alla costa (la Chimica Arenella, la Manifattura
Tabacchi, la Fiera del Mediterraneo, la stazione Sampolo, la Costa Sud, etc.).

### 5.4. Direttive generali relative alla città interconnessa e della mobilità sostenibile

**Migliorare la mobilità**. La finalità è quella di migliorare le condizioni di fruizione della città e,
pertanto, delle condizioni di accessibilità alla residenza, ai servizi pubblici ed ai luoghi di lavoro,
utile anche alla riduzione dell’inquinamento acustico ed atmosferico. Le azioni prioritarie da
intraprendere (alcune delle quali verranno approfondite di seguito), in sinergia con il PUMS,
sono:

- sviluppare il sistema della mobilità urbana tramite “la cura del ferro”, potenziando ed
    estendendo il sistema integrato di trasporto su rotaia, unitamente alla modalità del
    trasporto pubblico su gomma, la cui presenza sul territorio rimane di fondamentale
    importanza quale sistema di adduzione capillare alle linee di forza del trasporto urbano
    da prevedere su rotaia;
- promuovere l’intermodalità, anche con particolare riferimento all’infrastrutturazione
    viaria prevista dall’OPCM 3255/02, attraverso un’attenta valutazione degli aspetti
    pianificatori, tecnologici ed economici che consenta di selezionare le opere da
    prevedere nel redigendo Piano e, al contempo, di orientare la loro realizzazione a
    principi di equilibrio finanziario, ove i costi di costruzione siano comparabili ai proventi
    derivanti dagli interventi di trasformazione del tessuto urbano;
- svolgere una verifica generale del sistema della maglia principale stradale, in
    particolare rispetto alla sua continuità geometrica e alla sua coerenza funzionale,
    provvedendo al necessario riammagliamento della rete stradale, con particolare
    riferimento alle connessioni trasversali tra i grandi assi radiali che collegano il centro
    storico con la periferia (ossia il fiume Oreto, le aree ferroviarie, la circonvallazione);
- qualificare le funzionalità del viale Regione Siciliana, tramite una più efficiente
  soluzione infrastrutturale dei nodi esistenti, tramite la ricerca di nuovi nodi, tramite
  l’individuazione di soluzioni atte a migliorare la permeabilità trasversale sia pedonale
  (opere di scavalco) sia veicolare (varchi tra le carreggiate, opere di scavalco, ecc.);
- riservare particolare attenzione all’eventuale pianificazione di opere stradali, di rango
    ed interesse sovracomunale, atte a collegare direttamente le autostrade, senza che i
    flussi veicolari di mero attraversamento possano essere influenzati dal traffico cittadino.
- incentivare dell’uso della mobilità ciclabile, e della mobilità dolce più in generale,
    attraverso la realizzazione di una rete efficace e sicura che connetta le scuole, gli uffici
    e i servizi pubblici e collettivi in generale;
- prevedere una distribuzione organica e diffusa di parcheggi, anche al fine di restituire
    alla maglia stradale il proprio ruolo primario, in particolare in prossimità del Centro
    Storico e dei maggiori poli attrattori (quali strutture ospedaliere e scolastiche, servizi
    amministrativi, etc.), prevedendo comunque un sistema organico di parcheggi di
    interscambio modale in prossimità delle linee di forza del trasporto pubblico su rotaia e
    su gomma.

**Potenziare il trasporto integrato su ferro: linea ferroviaria regionale, metropolitana e
tram.** Interconnettere in forme compatibili con l’identità dei luoghi e in maniera semplificata per
gli utenti il sistema ferroviario metropolitano, il sistema tramviario esistente e di progetto (le
future linee A, B, C e D, E1, E2, F, G che completano la rete con le modifiche e integrazioni
connesse, soprattutto per la porzione della tratta A che attraversa i tessuti storici) e la
Metropolitana Leggera Automatica (MAL) che connette l’asse Stazione Centrale-De Gasperi.
Progettazione delle principali fermate e dei nodi di interscambio come elementi qualificatori
dello spazio pubblico. Il pieno esercizio del Passante Ferroviario consentirà di avere una
dorsale di connessione tra aeroporto, città, porto e stazione che, in accordo con Trenitalia,
dovrà interpretare sia la funzione di trasporto regionale che quella di trasporto urbano
(incrementando la frequenza fino a 10 minuti negli orari centrali), estendendo la sua funzione
fino a Termini Imerese come porta del sistema Madonita e della Sicilia centrale. Integrare la
rete ferroviaria locale con l’armatura infrastrutturale regionale, con il corridoio scandinavo-
mediterraneo e con le autostrade del mare per incrementare il ruolo di Palermo come città-
porta mediterranea ed europea.

**Potenziare e migliorare la Stazione Notarbartolo.** L’area della stazione Notarbartolo è un
nodo strategico nel disegno di razionalizzazione del sistema di mobilità urbana. La
riqualificazione della stazione e dei parcheggi, la realizzazione di una piastra attrezzata sulla
trincea ferroviaria, nuovi edifici destinati ad accogliere funzioni direzionali e uffici, e parcheggi
nell’area dei binari in trincea e la riorganizzazione del sistema della mobilità accrescono il ruolo
del nodo di Notarbartolo che diventa uno degli _hub_ strategici della città. Nel nodo Notarbartolo
si prefigura anche la realizzazione di servizi condivisi per il _South Working_ , un polo culturale,
servizi e residenza, parcheggi e giardini pubblici. All’interno del nodo assume particolare
importanza la riorganizzazione del sistema della viabilità finalizzata da una parte a conciliare
tale ruolo con le esigenze del quartiere e dall’altra a facilitare i collegamenti trasversali con le
aree a monte e a valle della stazione ferroviaria.

**Realizzare la metromare di connessione costiera.** In una città distesa lungo il mare e che
sta riattivando molte aree costiere non possiamo non avere una mobilità marittima lungo la
costa. Dovrà essere verificata, quindi, la realizzazione di un collegamento marittimo da Torre
Ciachea (Aeroporto Falcone-Borsellino) a Cefalù, finalizzato sia alla fruizione turistica del
territorio, sia a collegamenti alternativi via mare. Oltre ai due terminal vanno previsti approdi,
con frequenza diversificata, ai porti di Isola delle Femmine, Sferracavallo, Mondello, Addaura,
Vergine Maria, Arenella, Acquasanta, Cala, Sant’Erasmo, Romagnolo, Bandita, Aspra, Santa
Flavia, San Nicola l’Arena, Termini Imerese, in modo da configurare una vera e propria
metropolitana marittima alternativa alla mobilità urbana e capace di riattivare le porte marinare
alla città.

**Potenziare il porto di Palermo.** Il porto di Palermo è una realtà complessa, multifunzionale e
in tumultuosa crescita che richiede un migliore uso e una migliore funzionalità degli spazi
portuali in una rinnovata e rafforzata relazione e alleanza tra città e porto. L’azione strategica
richiede, pertanto, di attuare tutte le prescrizioni del Piano Regolatore Portuale di Palermo
(comprese quelle del Piano di dettaglio) relative al potenziamento di settori portuali vitali per
la città come la crocieristica, il trasporto passeggeri e la diportistica e mettere a sistema i
progetti strategici volti al generale obiettivo di sviluppo del porto, con particolare attenzione
alle funzioni nelle aree urbane direttamente connesse al porto. Bisogna potenziare le aree
retroportuali come aree per la logistica, individuando una nuova area di accumulo esterna ( _dry
port_ ) e connessa con la viabilità principale, da potenziare ove necessario, dove effettuare il
_triage_ logistico e accelerare l’imbarco senza congestionare la viabilità cittadina. Anche le
attività industriali legate alla cantieristica possono essere rese più efficienti recuperando gli
edifici limitrofi. La riqualificazione del Foro Italico, la nuova darsena della Cala e il nuovo
Palermo Marina Yachting, i porti turistici dell’Acquasanta e dell’Arenella costituiscono
un’azione integrata di reciproco interesse tra il porto e la città.

**Potenziare e riqualificare i porti turistici.** Riqualificare i porti turistici per incrementarne
l’attrattività e i servizi al diporto, per favorire l’interazione tra funzioni urbano-portuali, per
generare nuovi spazi urbani di qualità e valorizzare i contesti urbani di borgata. Realizzare
nuove infrastrutture e servizi per la nautica e recuperare o realizzare edifici destinati a club
nautici, sedi di associazioni sportive, attività commerciali, strutture ricettive e di ristorazione,
nuove aree a parcheggio e connettere i porti al sistema della mobilità lenta.

**Riqualificare i porti pescherecci.** Per supportare e valorizzare l’attività peschereccia, settore
che svolge un ruolo di importanza storica non trascurabile a livello locale, è necessario
riqualificare i porti pescherecci di Sferracavallo, Mondello, Vergine Maria, Arenella,
Acquasanta, Sant’Erasmo, Bandita per tutelare le specificità dei contesti, rafforzando il legame
della città con il mare ed i suoi prodotti, ed offrire nuovi stimoli ed opportunità di sviluppo
direttamente o indirettamente legate alle tradizioni marinare.

**Riqualificare e potenziare l** ’ **aeroporto di Boccadifalco e l’area sportiva “Tenente
Onorato”.** Riqualificare l’area aeroportuale di Boccadifalco a supporto dell’Aeroclub e dotando
la città metropolitana di un aeroporto per jet privati e per le attività sportive di volo. Restauro
della villa storica e del suo annesso orto botanico. Alcune ulteriori aree che non interferiscono
con le funzioni di volo potrebbero essere destinate ad attività ludico-ricreative per poter
ospitare grandi eventi e festival internazionali. Le aree vegetali non interdette per la sicurezza
del volo consentono di estendere la dotazione ecologica dei quartieri di Boccadifalco e Baida,
concorrendo al completamento della rete ecologica e all’estensione dei servizi sportivi della
limitrofa area sportiva militare “Tenente Onorato”, per la quale è in atto una collaborazione tra
Ministero della Difesa, Comune di Palermo e Università di Palermo per un grande progetto di
trasformazione in polo sportivo urbano multifunzionale.

**Potenziare i nodi di interscambio modale.** Potenziare i nodi di interscambio tra infrastrutture
di trasporto, per agevolare la mobilità interna alla città, tra centro e periferie, ma anche
l’accessibilità da e verso l’esterno: l’Hub porta sud e l’Hub porta nord consentono lo scambio
tra camion della logistica ( _dry port_ ), bus extraurbani, auto, ferrovia metropolitana e _car sharing_ ;
l’Hub centrale tra stazione ferroviaria regionale, bus extraurbani e auto, metro, tram e mobilità
condivisa; l’Hub Basile tra bus extraurbani, linea C del tram e auto; l’Hub Notarbartolo tra auto,
ferrovia metropolitana e la mobilità condivisa. In raccordo con il PUMS, dovranno essere
identificati, realizzato e/o resi più funzionali i grandi parcheggi di interscambio posti lungo la
Circonvallazione per ridurre l’accesso in città, quali, in linea generale, Roccella, Oreto, Basile,
Emiri, Einstein, Francia, nonché quelli di accumulo per ridurre la congestione dell’area
centrale, quali, in linea generale, Giulio Cesare, Imera, Orlando, Ungheria, Foro Italico,
Trapezoidale, Sampolo, Don Bosco, Alcide de Gasperi, Croci, Boiardo, Unità d’Italia.

**Realizzare il collegamento sotterraneo Porto-Circonvallazione.** Decongestionare il traffico
a Palermo significa sia migliorare le infrastrutture viarie costiere sia realizzare un collegamento
dedicato tra il porto e le autostrade che non congestioni il centro della città. Una strada
sotterranea e subacquea che dal porto si connetta alle autostrade A29 e A19, attraverso gli
hub di trasporto Porta Nord e Porta Sud consentirebbe ai flussi di traffico pesanti di non
attraversare più le aree centrali della città ed il porto beneficerà di collegamenti più efficienti
con l’area metropolitana sia per le merci che per i passeggeri.

**Riqualificare il tratto urbano della Circonvallazione.** Fluidificare Viale Regione Siciliana
attraverso azioni che ne aumentino la permeabilità e l’integrazione nel sistema urbano come
nuovo viale urbano di connessione e distribuzione dei flussi sia tra il centro e le periferie che
tra le diverse nuove centralità lungo la sua dorsale, invece che continuare a svolgere un
obsoleto ruolo di “circonvallazione”. La strategia presuppone l’intercettazione del traffico di
solo attraversamento e quello pesante a valle a monte attraverso la realizzazione di altre
modalità infrastrutturali che alleggeriscano il traffico parassitario lungo Viale Regione Siciliana.
Le azioni riguardano sia la riqualificazione di sedi viarie, banchine, linea del tram, etc. per
migliorare il sistema di permeabilità trasversale di questa fondamentale infrastruttura, sia la
rigenerazione delle numerose aree limitrofe sedi di edifici dismessi che possono trovare nuove
funzioni in un rapporto di maggiore permeabilità con l’asse viario. Le azioni dirette sono volte
a conferirle un ruolo attivo nella rinaturalizzazione della città indispensabile alla sua resilienza.
Servono anche azioni per la sicurezza grazie alla riprogettazione delle aree vegetali limitrofe
per assorbire l’acqua invece che tentare di contrastarla.

**Promuovere una diversa viabilità conviviale.** Dopo la stagione della pedonalizzazione
sperimentale di importanti assi viari monumentali (via Maqueda e via Vittorio Emanuele) e di
strade legate al commercio (via Emerico Amari, via Belmonte, etc.) dobbiamo fare un salto di
qualità e superare radicalmente la progettazione e la regolamentazione delle strade cittadine
basata primariamente sulla circolazione veicolare e la sua restrizione o facilitazione. Sarà
importante introdurre la categoria delle “strade conviviali”, pianificando e normando usi dello
spazio pubblico alternativi al transito e alla sosta di veicoli e, soprattutto, allo spostamento,
agevolando l’incontro, il relax e il gioco, la convivialità in tutte le sue forme, considerando le
esigenze di tali attività al pari della circolazione veicolare. La strada va considerata prima di
tutto come la quintessenza dello spazio pubblico sociale, con tutta la sua ricchezza di relazioni.
La mobilità sostenibile deve diventare popolare e non più conflittuale, occasione di scontro per
le avverse tifoserie. Anche la ZTL del centro storico, quindi, va rivista con approccio creativo
e non solo restrittivo, tendendo a farne una vera e propria Zona a Zero Emissioni con tempi e
modi adeguati. 

Se, infatti, in molti negli ultimi anni hanno manifestato (talvolta con molta
veemenza) il timore che una limitazione o, in alcuni casi, l’assenza di traffico motorizzato
possano causare una perdita di accessibilità, dobbiamo saper fugare i timori agevolando
nuova accessibilità, migliorando le occasioni di socialità per i residenti e offrire spazi per il relax
o opportunità di gioco vicino a casa. Significa non solo proibire o limitare, ma aumentare
l’attrattività per i visitatori e quindi incrementare i clienti per le attività insediate e rese
accessibili in sicurezza e piacevolezza, anche per ragioni di qualità ambientale. Non basta
ridurre le auto ed eliminare quelle inquinanti per sostituirle con le elettriche, quindi, ma occorre
inserire arredi, illuminazione, eventi, progetti di identità comune, etc., con l’inevitabile
coinvolgimento dei privati. Insomma, Palermo ha bisogno di un’urbanistica della mobilità attiva
entro un progetto di un territorio disegnato attorno a forme di mobilità individuale sostenibili,
economiche e a basso contenuto tecnologico, capaci di non produrre solo azioni isolate, ma
integrate e costantemente monitorate per produrre effetti nel campo della rigenerazione
urbana. La mobilità attiva, infatti, e ancor più la mobilità ciclistica, con le sue diverse pratiche,
ha contribuito e sta contribuendo in maniera significativa a definire nuovi spazi urbani. 

Sono ormai numerose le esperienze di ciclofficine, ciclostazioni, spazi e attrezzature per il bike
sharing, luoghi di scambio culturale legati alla bicicletta, spazi social, condivisioni di itinerari,
cartellonistica e un’articolata costellazione di soggetti attivi che hanno offerto forme di
aggregazione tra abitanti accanto a forme imprenditoriali di eccellenza nel campo del turismo
sostenibile, dello stile di vita e della moda. E Palermo deve fare il salto verso la mobilità attiva
come plasmatrice dello spazio urbano, verso la ciclomobilità come progetto di città, verso la
pedonalità come nuova forma di convivialità, verso la prossimità come riappropriazione dello
spazio pubblico quotidiano, verso l’azzeramento di emissioni come progetto di salute pubblica.

**Promuovere la fruizione lenta del centro storico e della città consolidata.** Per migliorare
l’accessibilità e la vivibilità nel centro storico e nelle aree più delicate è indispensabile ridurre
la mobilità veicolare inquinante e incrementare le pedonalizzazioni conviviali, i percorsi e gli
itinerari a piedi e le ciclovie correlati ai parcheggi di interscambio con il trasporto pubblico, con
le attrezzature per la micro-mobilità elettrica e con i luoghi attrezzati per ristoro. La
realizzazione di una rete di collegamento lento e non inquinante degli spazi nel tessuto urbano
antico e di quelli della città consolidata, anche attraverso l’istituzione di apposite “zone 30”
dove la velocità delle auto è limitata a 30 km/orari (considerando, tuttavia, che la velocità media
di un auto nel traffico congestionato è di 12/15 km/orari), consente a cittadini e turisti di
raggiungere musei, teatri, biblioteche e servizi per mezzo di una mobilità più sostenibile (a
piedi, in monopattino, in bicicletta) senza confliggere con la presenza della mobilità veicolare
contenuta in una velocità ridotta che si traduce in maggiore fluidità.

**Favorire la mobilità delle persone con disabilità** , attraverso l’implementazione dei Piani di
eliminazione delle barriere architettoniche (PEBA, introdotti dall’ art. 32 della legge 41/86). Il
ridisegno della mobilità e dello spazio pubblico dovrà favorire il superamento delle barriere
architettoniche in edifici pubblici, privati ad uso pubblico e relative pertinenze, eliminando tutte
le barriere e individuando i più adeguati percorsi protetti, estendendo l’obbligo di accessibilità
a tutti gli spazi urbani (strade, piazze, parchi, giardini, arredo urbano, parcheggi, trasporto
pubblico, ecc.). L’obiettivo è quello di realizzare un sistema urbano integrato e accessibile nel
suo complesso, rendendo l'accessibilità parte integrante e strutturata della pianificazione
urbanistica e della progettazione architettonica. L’integrazione del PUG con il PEBA mira a
rafforzare e qualificare le condizioni di accessibilità degli edifici e dei luoghi urbani ed da parte
di coloro che li abitano senza distinzione di genere, età, stato di salute, cultura, etnia, ceto e
classe d’appartenenza, ecc.

**Favorire l** ’ **eco-smart mobility.** Per potenziare la mobilità sostenibile occorre incrementare i
percorsi pedonali e ciclabili anche per la fruizione turistica di medio-lungo percorso e per gli
spostamenti casa-lavoro e casa-studio, stimolando e premiando l’uso di sistemi integrati di
mobilità lenta, in coerenza con il piano del 2015 e dei più recenti aggiornamenti. I nuovi 80 km
di ciclovie oggetto dello studio di fattibilità tecnico-economica dovranno sempre di più
agevolare gli spostamenti quotidiani per essere una alternativa efficiente e sicura alla mobilità
veicolare individuale. Anche nuovi autobus ecologici (a metano ed elettrici) e un sistema
informativo efficiente sulle percorrenze in tempo reale potranno promuovere il trasporto
sostenibile eliminando la congestione delle infrastrutture. La mobilita come servizio (MaaS)
deve diventare un’abitudine quotidiana incrementando l’intelligenza e la connessione digitale
tra le diverse modalità di trasporto pubblico locale, da quello di massa su ferro fino alla
micromobilità e alla pedonalità sicura.

**Promuovere itinerari storico-naturalistici-paesaggistici.** L’estensione e l’attrattività
dell’offerta turistica richiede anche di connettere e valorizzare le importanti emergenze
(castelli, ville storiche, conventi) del territorio rurale comunale potrà essere fatto attraverso
itinerari storico-monumentali-culturali, su base tematica o cronologica, in grado di diversificare
l’offerta turistica e di promuovere la loro valorizzazione nell’ambito di circuiti del turismo
esperienziale, congressuale, religioso, caratterizzati dalla presenza di importanti attrattive
naturalistiche, paesaggistiche, enogastronomiche e folcloristiche privilegiando l’utilizzo di
sistemi di mobilità sostenibile non invasivi e che consentano ai fruitori di vivere della bellezza
e non della congestione.

E’ indispensabile, una volta condiviso il piano con tutti i portatori di interesse istituzionali, sociali
ed economici, elaborare per ogni azione un programma dettagliato di risorse finanziarie
disponibili e di soggetti attuatori, adottando un paradigma dello sviluppo sostenibile che sia
capace di intercettare capitali esterni di investimento e anche di generare risorse da
reimmettere nel bilancio comunale. Sarà nel dibattito pubblico scaturito dal commento, critica
e condivisione di questo documento e nel negoziato con i portatori di interesse durante la
redazione del PUG che verranno dettagliate le modalità di attuazione delle proposte e
individuate le fonti finanziarie necessarie e le risorse che possono scaturire dalla corretta attuazione degli obiettivi.

## 6. IL PROCESSO DI FORMAZIONE DEL PUG

Come disposto al comma 1 dell’art. 26 della L.R. 19/2020, “ _il PUG è redatto dal comune ed è
adottato ed approvato dal consiglio comunale secondo la procedura di seguito specificata,
sulla base delle direttive impartite dalla giunta comunale attraverso apposito atto di indirizzo”,_
pertanto le presenti Direttive generali, seguite dalla pubblicazione dell’avvio del procedimento
di formazione del PUG segnano l’inizio delle complesse procedure che porteranno all’atto
finale di approvazione del PUG.

Come specificato dalla stessa norma, occorre prioritariamente alla redazione del Documento
preliminare, l’elaborazione di una organica rappresentazione e valutazione dello stato del
territorio attraverso la predisposizione di studi di settore quali gli studi agricolo-forestale (SAF)
e geologico, con particolare riferimento agli aspetti idrogeologici, lo studio di compatibilità
idraulica di cui al piano di gestione del rischio alluvioni e per come previsto dal piano stralcio
di bacino per l'assetto idrogeologico della Regione siciliana (P.A.I.), lo studio demografico e
socio-economico e lo studio archeologico, redatto dalla competente soprintendenza per i beni
culturali e ambientali. Tali studi utilizzeranno come base di partenza gli analoghi documenti
redatti in occasione dell’avvio della revisione del PRG in modo da massimizzare il materiale
documentale già in possesso dell’Amministrazione e ridurre i tempi di elaborazione dei nuovi
studi di settore per il PUG. I materiali già in possesso dell’Amministrazione saranno messi a
disposizione delle professionalità che redigeranno gli studi di settore propedeutici in modo che
possano essere verificati e riutilizzati se adeguati. 

Allo stesso modo saranno messi a disposizione dell’Ufficio di Piano tutti gli studi e le analisi che sono state elaborate in fase di
redazione della revisione del PRG in modo da costituire una adeguata libreria di dati e
conoscenze e per non sprecare le attività analitiche intraprese nella precedente fase di
pianificazione.

Le linee Guida per la redazione del piano urbanistico generale comunale (D.A.n.116/Gab
7/09/2021) , prevedono che di tali studi dovrà risultare completata, ai fini della adozione del
Documento preliminare del PUG, almeno la parte riguardante la analisi dell’intero territorio
comunale alla scala 1:10.000, ferma restando la possibilità di procedere all'eventuale
approfondimento di tali studi riguardanti la scala di dettaglio e quindi alla analisi del territorio
urbanizzato alla scala 1:2.000, successivamente alla adozione del Documento preliminare del
PUG. Il cronoprogramma relativo alla formazione del PUG sarà pertanto condizionato dal
compimento degli studi predetti.

Secondo quanto prescritto dall’art. 26 della L.R. 19/2020 e ss.mm.ii. il Comune di Palermo,
tenendo conto dell’Atto di indirizzo della Giunta Comunale contenente le presenti Direttive
generali e dei contributi pervenuti nella fase di ascolto, partecipazione e co-progettazione,
elabora il **Documento preliminare del PUG** , il quale:

-    a) esplicita le modalità da seguire per l’elaborazione di disposizioni sull’uso del suolo, tenuto
conto delle indicazioni contenute nei piani e programmi sovraordinati eventualmente vigenti;
-    b) definisce un quadro generale delle criticità territoriali connesse alle caratteristiche
geologiche e sismiche ed all’uso agricolo del suolo come individuate dagli appositi studi di
settore;
-   c) descrive le principali problematiche urbanistiche ed insediative da risolvere nel breve e nel
medio periodo, tenendo conto delle criticità territoriali, e stabilisce il quadro delle priorità;
-   d) individua, in linea generale, limiti e condizioni per lo sviluppo sostenibile del territorio
comunale;
-   e) individua gli obiettivi da raggiungere nel medio e nel lungo periodo ed identifica le risorse
economiche e finanziarie disponibili o attivabili;
-   f) descrive le risorse territoriali e naturali e identifica i beni culturali e paesaggistici da
considerare quali invarianti e determinanti per le scelte di sviluppo;
-   g) descrive nelle linee generali gli interventi da prevedere nel PUG e individua le aree
eventualmente oggetto di piani particolareggiati attuativi (PPA);
-   h) contiene il rapporto preliminare della VAS sui possibili effetti ambientali del PUG;
-   i) perimetra le aree nelle quali possono essere rilasciati singoli titoli abilitativi, ovvero possono
essere approvati piani attuativi prima della definitiva approvazione del PUG, ed in questo caso
specifica gli indici ed i parametri da applicare;
-   l) definisce la valutazione economica di massima per la realizzazione delle infrastrutture
principali, nonché delle principali opere pubbliche previste nel PUG;
-   m) indica le aree ed i progetti urbani dove promuovere concorsi di progettazione o concorsi di
idee nonché le trasformazioni urbane che devono essere sottoposte a processi di
progettazione partecipata con particolare riferimento agli interventi di riuso e di rigenerazione
urbana.

**Per la redazione del Documento preliminare del PUG saranno utilizzati tutti i dati, le
elaborazioni digitali, i dimensionamenti, i materiali cartografici e quant’altro elaborato
durante la precedente fase (non completata) di pianificazione urbanistica in modo da
massimizzare l’utilizzo di elaborazioni già effettuate e ridurre i tempi di elaborazione del
PUG.**

Nel Documento preliminare sono altresì̀ perimetrate le parti del territorio comunale nelle quali,
per garantire il raggiungimento degli obiettivi del PUG che potrebbero essere compromessi
dall’applicazione delle pregresse previsioni urbanistiche, è sospeso il rilascio di singoli titoli
abilitativi a far data dalla delibera di adozione del Documento preliminare e sino
all’approvazione del PUG.

Fino all’approvazione del PTR e del PCM, prima della deliberazione di adozione del
Documento preliminare di PUG da parte del Consiglio comunale, il responsabile del
procedimento è tenuto ad indire una specifica Conferenza di pianificazione volta a riscontrare
la coerenza delle indicazioni del Documento preliminare con i quadri e gli obiettivi generali e
di area vasta.

L’adozione del Documento preliminare di PUG da parte del Consiglio comunale comporta
l’applicazione delle misure di salvaguardia sulle aree specificate nel comma 5 dell’art. 26 della
L.R. 19/2020, che operano per un periodo non superiore a tre anni non prorogabili a partire
dal momento dell’assunzione dell’atto deliberativo di adozione.

Sulla base del documento preliminare adottato dal Consiglio comunale è redatto il **progetto
definitivo del PUG**. Al fine di garantire la partecipazione al processo decisionale ed avviare
le procedure di consultazione e di acquisizione dei necessari pareri sul progetto definitivo del
PUG, dovrà essere indetta la Conferenza di pianificazione, prevista dall’articolo 10 della L.R.
19/2020, con la finalità di valutare il quadro conoscitivo approfondito e completo del territorio
e del suo sviluppo urbanistico in termini di sostenibilità ambientale, sociale ed economica
nonché di esprimere valutazioni condivise sulle scelte, sugli obiettivi e sui contenuti della
pianificazione. Alla Conferenza di pianificazione sono invitati tutti i soggetti pubblici che per
legge sono chiamati a rilasciare pareri, nulla osta, autorizzazioni o altri atti di assenso
comunque denominati, tra cui i rappresentanti dell’ufficio del Genio Civile e della
Soprintendenza per i beni culturali ed ambientali di Palermo, del Dipartimento regionale
dell’urbanistica dell’Assessorato regionale del territorio e dell’ambiente, dell’Autorità
competente in materia di VAS, dell’Autorità di bacino, nonché gli altri soggetti pubblici
competenti in materia ambientale. La Conferenza di pianificazione si conclude entro sessanta
giorni dalla data dell’insediamento con la sottoscrizione di un accordo di pianificazione, che
costituisce anche certificazione di qualità progettuale e ambientale del piano e sostituisce, a
tutti gli effetti, qualsiasi altro esame o parere preventivo di enti, amministrazioni o organi
consultivi monocratici o collegiali in materia urbanistica, territoriale, paesaggistica, ambientale
e sicurezza sismica.

Anche per la redazione del Progetto definitivo del PUG saranno utilizzati tutti i materiali
elaborati durante la precedente fase di pianificazione urbanistica e ritenuti utili e coerenti con
il PUG.

Successivamente alla chiusura della Conferenza di pianificazione, verranno messi a
disposizione del pubblico il documento di sintesi della Conferenza di pianificazione, il progetto
di PUG ed il relativo rapporto ambientale con la sintesi non tecnica per consentire a chiunque
di prendere visione del progetto di PUG e dei relativi allegati, del rapporto ambientale e della
relativa sintesi non tecnica e presentare proprie osservazioni, che il Consiglio comunale è
tenuto a valutare.

Il responsabile del procedimento, dopo aver acquisito il parere del Consiglio comunale sulle
osservazioni pervenute, convoca una nuova seduta della Conferenza di pianificazione, che si
pronuncia sulla loro accoglibilità.

**Il Piano urbanistico generale, definitivamente approvato, acquista efficacia con la
pubblicazione dell’avviso della relativa approvazione sulla Gazzetta ufficiale della
Regione siciliana, effettuata a cura del responsabile del procedimento.**

Il PUG è aggiornato ogni cinque anni ovvero quando ne facciano motivata istanza al Comune
di Palermo enti pubblici interessati o soggetti privati rappresentativi di interessi collettivi o
diffusi. In ogni caso, trascorsi cinque anni dalla data di approvazione del PUG, il Consiglio
comunale con apposita determina ne dispone l’aggiornamento. Le varianti, le integrazioni e gli
aggiornamenti del piano sono sottoposte alla stessa procedura di formazione descritta dal
presente articolo con i termini ridotti della metà.

Dal punto di vista metodologico e strumentale la redazione del PUG dovrà utilizzare tutti gli
input che provengono dai diversi attori urbani (sia produttori e utilizzatori di dati, che attuatori
di interventi) elaborando i loro dati attraverso la Control Room del Comune di Palermo e i suoi
strumenti di _data analysis_ , di _data management_ , _dashboard_ per la gestione efficace dei diversi
campi e cicli di vita della città. Tutti questi strumenti, attingendo in tempo reale a diversi dati,
forniranno una risposta efficace (fondata su conoscenze solide, misure certificate e impatti
verificati) alle diverse esigenze della comunità per facilitare l’elaborazione delle politiche
pubbliche, della regolamentazione del suolo, della pianificazione della mobilità, della qualità
ambientale, della pianificazione urbana.

La redazione del PUG, quindi, dovrà utilizzare le risorse informatiche del “gemello digitale”
della città messo in atto da SISPI, utilizzando una replica virtuale che riproduce il
funzionamento del sistema urbano in reazione ai numerosi e sempre più rapidi e intensi stimoli
esterni. L’utilizzo del gemello digitale consente di trovare le condizioni operative ottimali, di
verificare tempestivamente la correttezza ed efficienza del processo di pianificazione. Un PUG
che utilizzi un gemello digitale basato su database, _machine learning_ e intelligenza artificiale
con strumenti pertinenti alla trasformazione urbanistica espanderà le risorse cognitive e
potenzierà il supporto alle decisioni urbanistiche e politiche del piano.

L’utilizzo del gemello digitale di Palermo potrà essere utile nell’analisi della congestione del
traffico: il gemello digitale può essere utilizzato per simulare e analizzare scenari di traffico,
aiutando il Comune di Palermo e l’AMAT a capire come la congestione del traffico influisca
sulla città e a progettare soluzioni per migliorare la circolazione. Il gemello digitale può essere
utilizzato anche per analizzare e progettare gli spazi pubblici, i parchi, i giardini e le piazze,
aiutando i progettisti a capire come questi spazi possano essere utilizzati per migliorare la
qualità della vita dei cittadini. Inoltre, può essere utilizzato per il monitoraggio ambientale, per
controllare la qualità dell’aria e del suolo, e per progettare soluzioni tempestive per migliorare
la sostenibilità ecologica. Anche nella progettazione dell’uso del suolo il gemello digitale può
aiutare amministratori e urbanisti a capire come la città stia cambiando e a individuare
soluzioni per migliorare l’uso dei suoli e la localizzazione di funzioni più efficace. Infine, la
simulazione e analisi di scenari di emergenza, come alluvioni, terremoti o crisi sanitarie,
possono aiutare l’amministrazione a progettare soluzioni per rendere la città più resiliente e
antifragile.

## 7. LA SOSTENIBILITA’ DELLE PREVISIONI DI SVILUPPO

Il nuovo PUG dovrà farsi carico, all’interno delle norme vigenti, di trovare soluzioni adeguate
a risolvere il problema della sperequazione tra le aree e, inoltre, dovrà prevedere una gamma
di possibili modalità alternative per la realizzazione dei servizi pubblici senza il ricorso
esclusivo alla finanza pubblica. In particolare, i servizi potranno realizzarsi consentendo agli
operatori privati, tramite convenzioni, di attuare le previsioni di Piano. Già il Piano attuale
prevede questa modalità di attuazione per le zone F e per i servizi, ma occorrerà rivedere la
disposizione normativa per eliminare le incongruenze che, nonostante le richieste, non hanno
consentito di accelerare la realizzazione delle opere, ed effettuare delle preliminari e puntuali
verifiche di fattibilità finanziaria. Dovranno essere previste anche compensazioni urbanistiche
(perequazione), con il ricorso a diritti edificatori sulle aree destinate a servizi, trasferibili, che
potranno essere esercitati nelle aree residenziali o produttive del Piano, sia di nuova
realizzazione sia di trasformazione urbanistica.

In tal modo, sarà possibile rendere le previsioni concretamente attuabili e consentire di:

- formalizzare una disciplina di Piano di ampio respiro ma anche di concreta e specifica
    attuazione;
- incentivare l’intervento di promotori privati nella comunicazione, valorizzazione ed
    attuazione delle previsioni di Piano, nel rispetto delle procedure previste dalla legge,
    attraverso gli istituti dell’adozione e sponsorizzazione, della finanza di progetto, del
    comparto edificatorio, delle convenzioni urbanistiche, dei certificati verdi, e delle
    società di trasformazione urbana;
- elaborare uno studio di fattibilità economico, finanziario e gestionale, volto anche
    all’individuazione delle leve finanziarie per l’attuazione del Piano;
- organizzare gli interventi e le azioni di Piano in ordine di priorità strategica e funzionale
    al fine del reperimento e dell’orientamento, nella programmazione e nell’ordinamento
    gerarchico delle opere pubbliche e delle leve finanziarie.
- prevedere, previa verifica della fattibilità giuridica, il ricorso a modalità alternative
    all’apposizione del vincolo preordinato all’esproprio per la realizzazione dei servizi
    pubblici e per l’attuazione degli interventi di trasformazione urbana, quali la finanza di
    progetto, la premialità e la compensazione urbanistica con l’assegnazione di diritti
    edificatori trasferibili nelle aree appositamente individuate dal Piano;
- affiancare la partecipazione, in base ad apposita regolamentazione, alle procedure
    autorizzative di tutta la nuova edificazione ed ai meccanismi di compensazione
    urbanistica di cui sopra;
- monitorare costantemente l’attuazione del Piano, anche attraverso la
    georeferenziazione e l’impiego di strumenti informativi dinamici.

## 8. LA PIANIFICAZIONE ATTUATIVA

Il PUG recepisce e pianifica i piani particolareggiati relativi alle porzioni di zona E2
caratterizzate da costruzioni individuate nel vigente PRG (Ambiti), previa analisi del contesto
urbano entro cui sono inseriti, sia nelle condizioni attuali che in quelle di
trasformazione/riqualificazione ipotizzabili dal progetto di Piano e compatibilmente con la
pianificazione preordinata e sovraordinata.

Il PUG dovrà prevedere la redazione di **Piani particolareggiati attuativi (PPA)** , strumenti
pianificatori che disciplinano le parti del territorio comunale sulle quali il PUG richiede, per la
sua attuazione, un ulteriore intervento pianificatorio di maggior dettaglio, previa perimetrazione
da approvarsi da parte del Consiglio Comunale se non prevista dal PUG. I PPA possono
essere redatti anche in assenza della loro previsione nel PUG. In tale ipotesi, se costituiscono
variante alle previsioni del piano, sono adottati e approvati in conformità alle disposizioni di cui
all’articolo 31 della L.R. 19/2020 e ss.mm.ii.

I PPA possono essere sia d’iniziativa pubblica che d’iniziativa privata. In particolare, possono
essere promossi, redatti e attuati, oltre che dal comune e dai proprietari delle aree interessate,
anche da società miste, costituite con il comune dai proprietari degli immobili interessati o da
altri soggetti privati. Se sono d’iniziativa di proprietari interessati o di società mista, i soggetti
promotori devono fornire le necessarie garanzie finanziarie per la loro attuazione. I PPA di
iniziativa privata prevedono la stipula di una convenzione con il comune, soggetta a
trascrizione entro il termine di sei mesi dalla data di approvazione del piano a pena di
decadenza.

Ove il PUG preveda l’ubicazione delle aree relative alle opere di urbanizzazione secondaria,
l’aliquota delle aree da cedere nell’ambito del PPA di iniziativa privata può essere monetizzata
sulla base dei valori di mercato, sempre che le aree previste dal PUG siano ubicate ad una
ragionevole distanza dall’area oggetto del PPA. Nei PPA di iniziativa privata i titoli edilizi
abilitativi nell’ambito dei singoli lotti sono subordinati all’esistenza delle opere di
urbanizzazione primaria relative ai lotti stessi nel rispetto dell’articolo 12 del decreto del Presi-
dente della Repubblica 6 giugno 2001, n. 380, come recepito dall’articolo 1 della legge
regionale 10 agosto 2016, n. 16 e successive modificazioni.

Le previsioni delle urbanizzazioni dei PPA hanno validità di cinque anni dalla data di ap-
provazione e possono essere prorogate di ulteriori cinque anni, qualora i relativi progetti siano
stati approvati e i lavori abbiano avuto inizio. Se le opere di urbanizzazione non sono
integralmente realizzate entro i termini di validità del piano, è richiesta l’approvazione di un
nuovo piano attuativo, fatta salva l’applicazione di quanto disposto dall’articolo 9 del decreto
del Presidente della Repubblica n. 380/2001, come recepito dall’articolo 4 della legge
regionale n.16/2016 nelle aree a vincolo scaduto e dall’articolo 20 della medesima legge
regionale per quanto attiene a lotti residuali o interclusi.

Il PPA di iniziativa pubblica contiene un piano finanziario nel quale è indicato il costo del- le
opere di urbanizzazione primaria e delle aree da espropriare per le opere di urbanizzazione
primaria e secondaria nonché i programmi e le fasi di attuazione e gli eventuali piani parti-
cellari d’esproprio.

Ai PPA possono anche essere allegati i progetti definitivi delle opere in essi previste. In questo
caso, l’approvazione dei PPA consente l’attuazione diretta dei progetti edilizi che siano stati
eventualmente allegati mediante singoli titoli abilitativi, salve le verifiche di conformità al
regolamento edilizio comunale ed i pareri, le autorizzazioni, i nulla osta e gli altri atti di assenso
comunque denominati richiesti dalle norme vigenti in materia. Le opere pubbliche o di
interesse pubblico previste all’interno dei PPA sono inserite e hanno priorità nel programma
triennale delle opere pubbliche comunali, salva la loro esecuzione a carico del privato, se
prevista, e la conseguente cessione al patrimonio comunale.

I Piani attuativi di iniziativa privata per complessi insediativi in ambito chiuso possono essere
previsti per complessi residenziali, turistico-ricettivi, produttivi di tipo artigianale, industriale e
commerciale. Per tali piani attuativi resta escluso l’obbligo della cessione delle aree e delle
opere di urbanizzazione primaria e secondaria ricadenti all’interno del complesso, ferma
restando la necessità di formalizzare apposita convenzione per la quale è esclusa
l’approvazione in consiglio comunale. Rimane a carico del richiedente privato la realizza- zione
delle aree, dei servizi e degli impianti necessari all’insediamento, nonché il pagamento dei
contributi soltanto sul costo di costruzione di cui all’articolo 16 del decreto del Presidente della
Repubblica n. 380/2001 e successive modificazioni, come recepito dall’articolo 7 della legge
regionale n. 16/2016.

L’estensione minima dei PPA non può essere inferiore a 10 mila metri quadrati per consentire
il raggiungimento dell’unità minima funzionale delle opere di urbanizzazione secondarie da
cedere previa stipula di convenzione. Tuttavia, se per documentati motivi, l’estensione è
compresa tra 10 mila e 5 mila metri quadrati, a titolo di flessibilità compensativa, le aree da
cedere sono ragguagliate a 10 mila metri quadrati. Per estensioni inferiori a 5 mila metri
quadrati, e fino alla soglia minima di mille metri quadrati, si applica il permesso di costruire
convenzionato di cui all’articolo 20, comma 1, della legge regionale n. 16/2016.
ove ne ricorrano le condizioni. Nel caso di estensioni inferiori a mille metri quadrati si applicano
le disposizioni relative al rilascio dei titoli abilitativi e autorizzativi previsti dal decreto del
Presidente della Repubblica n. 380/2001 e successive modificazioni, come recepito dalla
legge regionale n. 16/2016 e successive modificazioni.

I PPA, in relazione al contenuto, hanno valore ed efficacia e sostituiscono i seguenti strumenti:

-    a) i piani di zona per l’edilizia economica e popolare di cui alla legge 18 aprile 1962, n. 167 e
successive modificazioni;
-	b) i piani per insediamenti produttivi di cui all’articolo 27 della legge 22 ottobre 1971, n. 865 e
successive modificazioni;
-	c) i piani particolareggiati e i piani di lottizzazione di cui agli articoli 9 e seguenti della legge
regionale 27 dicembre 1978, n. 71 successive modificazioni;
-	d) i programmi costruttivi di cui all’articolo 16 della legge regionale n. 71/1978 e successive
modificazioni;
-	e) i programmi integrati di intervento di cui all’articolo 16 della legge 17 febbraio 1992, n. 179;
-	f) i piani di recupero del patrimonio edilizio esistente di cui all’articolo 28 della legge 5 ago- sto
1978, n. 457 e successive modificazioni;
-	g) i programmi di recupero urbano di cui all’articolo 11 del decreto-legge 5 ottobre 1993, n.
398, convertito, con modificazioni, dalla legge 4 dicembre 1993, n. 493 e successive
modificazioni;
-	h) i piani particolareggiati di recupero dei centri storici di cui all’articolo 55 della legge regionale
n. 71/1978 e successive modificazioni e della legge regionale 10 luglio 2015, n. 13 e
successive modificazioni.

Il PUG dovrà disciplinare attraverso un apposito PPA il centro storico, ed eventuali altri nuclei
storici, secondo le direttive generali contenute nel seguente documento, individuandone
adeguata perimetrazione a partire da quella definita dal vigente PRG come Zona A2 e normata
dal PPE.

### 8.1. La rigenerazione urbana e riqualificazione

Il PUG di Palermo potrà promuovere **progetti di rigenerazione urbana** (ex art. 33 della L.R.
19/2020 e s.m.i.) finalizzati al contenimento del consumo di suolo anche attraverso la
rigenerazione di aree edificate se esse hanno perduto la loro originaria utilizzazione, mediante
la riqualificazione dell’ambiente degradato, secondo i criteri di sostenibilità e mediante
l’individuazione di nuove funzioni aventi rilevanza strategica, anche in un’ottica di area vasta.
Il PUG dovrà indirizzare le scelte di piano e le esigenze di recupero, privilegiando la
rigenerazione urbana di spazi, infrastrutture ed edifici, siano essi pubblici che privati, da
qualificare attraverso il loro riciclo o, ove necessario, attraverso interventi di demolizione e
ricostruzione o di nuove costruzioni per l’inserimento di nuove funzioni diversificate, tra cui
quella di edilizia sociale e residenziale e di spazi e strutture di servizio pubblico o di uso
pubblico nonché quelle delle attività produttive, anche attraverso processi perequativi.
Gli interventi di rigenerazione urbana dovranno perseguire prioritariamente i seguenti obiettivi:

- potenziare e qualificare la presenza delle aree vegetali all’interno dei tessuti urbani;
- sviluppare una mobilità sostenibile, incentrata su un sistema integrato di spostamenti
    pe- donali, ciclabili e sull’accesso alle reti e nodi del trasporto pubblico e della mobilità
    condivisa;
- conseguire una significativa riduzione dei consumi idrici ed energetici tradizionali,
    favorendo l’uso di energie rinnovabili e l’autoconsumo;
- realizzare bonifiche di suoli inquinati e la riduzione delle aree impermeabili;
- promuovere un efficiente sistema di raccolta differenziata e smaltimento dei rifiuti,
    prevedendo appositi spazi da destinare a isole ecologiche o, ove possibile, favorendo
    l’autogestione del riciclo dei rifiuti;
- dotare le aree di strumenti e modalità per gestire il deflusso delle acque meteoriche,
    nel rispetto del principio di invarianza idraulica.
In particolare, potranno costituire interventi di rigenerazione urbana:

-	a) gli interventi di “qualificazione edilizia”, per i quali è prevista la demolizione e ricostruzione
di uno o più fabbricati che presentino scarsa qualità edilizia in quanto non soddisfano i requisiti
minimi igienico-sanitari e di sicurezza sismica, di efficienza energetica e di sicurezza degli
impianti, di abbattimento delle barriere architettoniche. Costituiscono interventi di
“qualificazione edilizia” anche gli interventi conservativi che, pur mantenendo l’edificio
originario, almeno nelle strutture principali e nella configurazione volumetrica, consentono
comunque di realizzare i miglioramenti sopra elencati e la rispondenza dei requisiti tecnici ai
fini dell’agibilità;
-	b) gli interventi di “ristrutturazione urbanistica”, come definiti dall’articolo 3, comma 1, lettera f)
del decreto del Presidente della Repubblica n. 380/2001 e successive modificazioni, come
recepito dall’articolo l della legge regionale n. 16/2016; tali interventi sono consentiti previa
predisposizione di apposito piano attuativo in variante alle previsioni dello strumento
urbanistico ricorrendo l’ipotesi di cui alla lettera a);
-	c) tra gli interventi previsti dalla lettera b) possono annoverarsi anche gli interventi di
“addensamento o sostituzione urbana” consistenti nella riqualificazione, anche con possibili
incrementi volumetrici, nella misura massima del dieci percento, di aree degradate, marginali,
dismesse o di scarsa utilizzazione edificatoria e la demolizione senza ricostruzione di edifici
collocati in areali caratterizzati da un’eccessiva concentrazione insediativa, con l’eventuale
trasferimento delle quantità edificatorie secondo le indicazioni del PUG.

Al fine di garantire la piena attuazione della rigenerazione urbana il PUG potrà promuovere,
attraverso apposita concertazione con altri Enti:

-	a) l’adozione di protocolli energetico-ambientali di ispirazione nazionale e comunitaria (rating
system) sia a livello locale che in ambito regionale, prevedendo la possibile premialità ai
progetti che siano in grado di dimostrare il rispetto di elevati e certificati standard di
performance energetico-ambientali;
-	b) un’adeguata fiscalità urbanistica attraverso provvedimenti di riduzione del costo degli oneri
di costruzione e dei costi connessi agli interventi di rigenerazione urbana, nonché attraverso
un adeguato sistema di premialità che agevoli e faciliti gli interventi di rigenerazione, di
contenimento del consumo di suolo, di riuso rispetto alla espansione urbana;
-	c) l’ideazione, l’attuazione e la gestione dei processi di rigenerazione urbana, avvalendosi delle
procedure previste dall’articolo 12 della L.R. 19/2020, agevolando la costituzione e l’attività di
società miste pubblico-privato cui demandare l’attuazione degli interventi di rigenerazione
urbana nel contestuale rispetto dei diritti dei soggetti coinvolti e della efficacia e tempestività
degli interventi.

Allo scopo di sviluppare le politiche pubbliche per la casa e di promozione sociale, nell’ambito
della strategia per la qualità urbana sostenibile, i PPA di iniziativa pubblica possono
riconoscere ulteriori quote edificatorie, a compensazione dell’impegno assunto dal privato di
realizzare, nell’ambito dell’intervento di riuso e di rigenerazione urbana, una quota di alloggi di
edilizia residenziale sociale ovvero opere pubbliche aventi finalità sociale.
Al fine, altresì, di fare fronte al disagio abitativo, di promuovere un consumo del suolo tendente
a zero e di migliorare il rendimento energetico degli edifici, possono essere ammessi interventi
di recupero e riqualificazione di aree e di immobili inutilizzati attraverso la costituzione di gruppi
di autorecupero.
Ai fini dell’attuazione delle disposizioni comunitarie vigenti, per migliorare la qualità dell’aria e
preservare il valore degli immobili della piccola proprietà, favorire il mantenimento del
patrimonio storico, monumentale e paesaggistico, il PUG potrà identificare le zone omogenee
in cui è ammessa la rigenerazione urbana tramite la demolizione e ricostruzione di edificato.
In sede di redazione del PUG, potranno essere individuate aree di rigenerazione, aree risorsa
ed aree risorse speciali ai fini del rilascio del certificato verde. Ai sensi dell’articolo 40 della
L.R. 19/2020 si intendono per:

-	a) “aree di rigenerazione”, i tessuti urbani caratterizzati da maggior degrado o con la maggior
esposizione al rischio sismico di scadente qualità costruttiva. L’area di rigenerazione, salvo
motivate esigenze, è estesa ad un intero isolato;
-	b) “aree risorsa”, gli spazi urbani vuoti, o prevalentemente vuoti, compresi all’interno del
perimetro urbano;
-	c) “aree risorse speciali”, gli spazi di cui alla lettera b), che posseggano rilevanti caratteristi-
che panoramiche o di particolare visibilità urbana o con posizione strategica o di particolare
interesse urbanistico, destinati alla realizzazione di aree pubbliche o di uso pubblico, per ac-
cogliere attrezzature pubbliche o di interesse collettivo. Nelle aree risorse speciali è esclusa
la residenza. Qualsiasi intervento di trasformazione edilizia o di riqualificazione urbana è
selezionato con la procedura del concorso di progettazione, del concorso di idee o del con-
corso in due gradi, di cui al decreto legislativo 18 aprile del 2016, n. 50 e successive
modificazioni.

Il soggetto attuatore, che intenda realizzare un intervento di rigenerazione urbana, acquisisce
preventivamente una equivalente volumetria e una equivalente porzione di territorio in area di
rigenerazione. Una volta acquisite, procede alla demolizione del volume esistente e alla
realizzazione, nell’area resa così disponibile, di opere di urbanizzazione primaria. La superficie
del lotto compresa in area di rigenerazione è ceduta al comune che provvede al collaudo delle
opere di urbanizzazione primaria eseguite al suo interno. A seguito delle operazioni di
collaudo, il comune rilascia il certificato verde per gli interventi previsti dal presente articolo,
intestato al soggetto attuatore. Il suddetto certificato è condizione per il rilascio del titolo
abilitativo ottenuto con le ordinarie procedure della legge regionale n. 16/2016 e successive
modificazioni.

### 8.2. Una grande variante urbanistica costiera come anticipazione del PUG

Il disegno urbanistico generale che emerge dalle Direttive Generali del PUG consente di
fungere da quadro di coerenza generale per poter avviare la redazione e la successiva
approvazione di una grande “Variante Urbanistica costiera” (ex art. 22 delle NTA del vigente
PRG) che ridefinisca un progetto delle aree urbane e conseguenti norme urbanistiche che si
dispiegano lungo la costa, intercettando e implementando le trasformazioni urbanistiche che
si stanno già realizzando per volontà del Comune di Palermo grazie ai fondi extra-comunali e
dell’Autorità di Sistema Portuale del mare di Sicilia Occidentale in attuazione del suo PRP.
Il fronte a mare di Palermo, lungo più di 26 Km, si presenta come un nuovo “cardo” della città,
l’asse nord-sud su cui si agganciano alcune delle funzioni più importanti e si dispiegano le
principali aree risorsa per la rigenerazione e lo sviluppo della città. Un nuovo asse, diverso da
quello tradizionale lungo via Oreto e via Libertà, che funge da dorsale tra la città e il mare, un
asse cosmopolita che connette Palermo e il Mondo attraverso le sue porte marittime. Un asse
che trasforma la costa da frontiera a interfaccia porosa tra nuove funzioni della città che ritorna
a considerare il mare una componente importante della sua prosperità.

Lungo questo nuova dorsale che si dispiega tra terra e mare si trovano alcune tra le più
importanti criticità, opportunità e aree in trasformazione di Palermo. Da nord a sud, le borgate
marinare e balneari di Sferracavallo e Mondello da riqualificare, la costa dell’Addaura e il fianco
occidentale di Monte Pellegrino, il Parco della Favorita e le ex cisterne di Nervi, le borgate
marinare di Vergine Maria, Arenella e Acquasanta con i loro porti in diversi gradi di efficienza
e le comunità retrostanti rese fragili, le grandi aree produttive dismesse della Chimica Arenella,
della Manifattura Tabacchi, dei Bagni Pandolfo, degli ex Magazzini Tirrenia. E poi il porto in
pieno sviluppo e trasformazione con i Cantieri Navali ritornati una importante realtà produttiva,
l’area passeggeri, merci e crocieristica in tumultuosa crescita, l’interfaccia città-porto lungo via
Crispi con le sue terrazze, giardini e negozi, la Stazione Marittima. E poi una fascia di
innovazioni urbane che parte dal quartiere d’acqua al Molo Trapezoidale, il nuovo Marina
Yachting, con il Parco Archeologico del Castello a Mare e la Cala e i tessuti storici del
Mandamento Castellammare, il parco del Foro Italico da riqualificare e da riconnettere con le
Mura delle Cattive e la Kalsa e il Mandamento Tribunali, fino a Sant’Erasmo e alla foce del
Fiume Oreto. Più a sud troviamo la complessa, martoriata, vitale, fragile, ma anche
manifatturiera, educativa e artistica, Costa Sud, per cui il Comune di Palermo insieme alla
struttura tecnica della ZES ha progettato interventi di bonifica e recupero per quasi 60 milioni
di euro finanziati dal PNRR. 

Un susseguirsi di quartieri (Romagnolo, Settecannoli, Sperone,
Bandita, Roccella) composti da paesaggi costieri ed ex lidi balneari, di arenili, case in linea e
fabbriche di laterizi, fino al parco “Libero Grassi” ad Acqua dei Corsari, emblema di un riscatto
urbano e sociale dell’area e dell’intera città, grazie a un finanziamento regionale di circa 11
milioni di euro per la sua bonifica.

La costa è un asse di enormi potenzialità e risorse, di luoghi fragili e potenti allo stesso tempo
che pretendono un progetto complessivo che ricucia le relazioni tra città e mare, che generi e
rigeneri un nuovo fronte a mare della città, un _waterfront_ che sia un vero e proprio progetto di
città. Una dorsale che connette importanti organi urbani, una spina su cui si agganciano
porzioni di futuro della città per le quali serve una visione, una pianificazione e una
progettazione integrate.

Per queste motivazioni è necessario avviare il processo per l’approvazione di una grande
Variante Urbanistica costiera, che anticipi nei fatti un PPA pur costituendo formalmente una
variante ex art. 22 delle NTA del vigente PRG, che comprenda una fascia di città che a partire
dalla linea di costa intercetti tutte le grandi aree di trasformazione sia longitudinalmente che
trasversalmente, entrando dentro il tessuto urbano consolidato per comprendere la Fiera del
Mediterraneo (in fase di trasformazione in centro congressi ed esposizioni), la ex Stazione
Sampolo, l’area del Mercato Ortofrutticolo e il quartiere di via Montalbo, l’ex Macello e l’ex
Gasometro, Borgo Vecchio e Brancaccio, solo per indicare alcune aree che saranno meglio
definite in sede di redazione della variante urbanistica costiera, per dare organicità alla loro
rigenerazione e sviluppo, conformando anche lo spazio residenziale, definendo l’adeguata
mobilità, configurando in maniera complementare lo spazio pubblico e definendo i criteri di
salvaguardia dei valori culturali e paesaggistici coinvolti.

La variante urbanistica costiera sarà uno strumento di pianificazione e normazione che anticipi
il PUG, derivando dalla medesima visione di città del futuro (descritta nelle presenti Direttive
Generali), che dia stimolo all’innovazione urbana, che fornisca il necessario quadro di
coerenza ai fondi extra-comunali necessari, che garantisca certezza del diritto ai cospicui
investimenti da attrarre, ma soprattutto che definisca una identità complessiva alla
rigenerazione urbana lungo la fascia costiera, evitando una frammentazione degli interventi di
recupero e sviluppo che ne indebolirebbe l’impatto, ne ridurrebbe i benefici, ne aumenterebbe
le criticità d’uso e, infine, allontanerebbe nel tempo il ritorno dell’investimento delle risorse
pubbliche e di quelle dei partner e investitori privati interessati.

## 9. LA PARTECIPAZIONE ALLA FORMAZIONE DEL PIANO

Nella dimensione dialogica ex ante “la partecipazione del pubblico al processo decisionale è il
presupposto per realizzare la sostenibilità” come recita la Comunicazione della Commissione
al Consiglio del Parlamento Europeo (2004) e contestualmente il processo di trasformazione
urbana richiede conoscenza/cultura e partecipazione consapevole, svolgendo un ruolo
pedagogico nei confronti della “cittadinanza attiva”, per l’apporto da un lato, di consapevolezza
dei valori, delle risorse e dei rischi presenti, e dall’altro, per la comprensione e perseguimento
di scelte strategiche condivise.

Nel processo di pianificazione partecipata, fin dalla fase di redazione del PUG, è necessario
utilizzare un processo del tipo _bottom-up_ piuttosto che un obsoleto e non più adeguato
processo _top-down_ , tutto interno all’ufficio di piano.

Il processo di formazione del PUG, secondo quanto stabilito dal comma 3 dell’art. 26 della L.R.
19/2020 e ss.mm.ii., prevede che, all’avvio del procedimento, chiunque possa avanzare
proposte e formulare suggerimenti secondo i criteri e le modalità fissate nell’avviso attraverso
le quali consultare e coinvolgere soggetti pubblici e privati ed i rappresentanti degli ordini e
collegi dei professionisti, nonché degli attori sociali assimilabili, che per loro specifiche
competenze e responsabilità sono interessati al piano.

Operativamente, nella fase di avviso di Avvio del Procedimento (durata 30 gg.) verrà
pubblicato un link dedicato in cui i cittadini potranno rilasciare il proprio contributo avvalendosi
anche di un questionario consultivo a tale scopo predisposto finalizzato all’acquisizione di dati
analizzabili dal punto di vista statistico e facilmente generalizzabili.

Pertanto, l’azione di ascolto dei cittadini, dei promotori di obiettivi di pubblico interesse, degli
ordini e delle associazioni di categoria, degli enti del terzo settore, che debbono essere invitati
a partecipare direttamente alle attività di elaborazione pre-progettuali, su specifici argomenti,
dovrà essere effettuata attraverso azioni di comunicazione e coinvolgimento, da attivare sia in
riferimento alle Circoscrizioni sia in riferimento alle Unità di primo livello, alle istituzioni
scolastiche e agli Enti del terzo settore. Allo scopo verrà, altresì, costituito un forum per le
consultazioni e individuato un apposito Urban Center, facilmente riconoscibile ed accessibile,
dove l’Amministrazione comunale potrà incontrare la città e comunicare il processo di
trasformazione urbanistica anche con forme narrative e digitali per essere comprensibile al
maggior numero di interlocutori. 

Il Forum, organizzato nella piattaforma telematica comunale,
può essere mantenuto attivo, oltre che nella fase di avvio del procedimento, come richiesto
dalla legge, anche in tutte le fasi del procedimento di formazione del Piano, inoltre, elimina il
problema di individuare a priori le organizzazioni da invitare, lasciando che siano i loro
rappresentanti a segnalare alla amministrazione comunale, attraverso la iscrizione al Forum.
Seguiranno azioni comunicative (eventi pubblici, manifestazioni, dibattiti) finalizzate a rendere
visibili e divulgare i contributi progettuali dei diversi soggetti e lo stato di avanzamento del
piano.

Contestualmente alla redazione del PUG occorrerà interagire, inoltre, con tutte le
Amministrazioni Pubbliche e gli Enti morali detentori di competenze e/o proprietari di importanti
elementi del patrimonio architettonico urbano, sovente inutilizzati ed in avanzato stato di
degrado, al fine di sviluppare forme di partenariato tra i soggetti proprietari e l’Amministrazione
comunale volte alle promozione di piani di rigenerazione urbana economicamente sostenibili,
che possano costituire occasioni strategiche per la rigenerazione di tutto il contesto urbano.

Infine, con il supporto della SISPI, verrà progettato e realizzato un link tematico del PUG, sul
sito web istituzionale, allocato nel link dell’Area della Pianificazione del Territorio, dove
saranno depositati i documenti, le banche dati e ospitato il SIT di Piano, resi pubblici a parità
di stato di avanzamento del processo di Piano e di VAS, e dove i soggetti competenti, l’Autorità
Urbanistica e Ambientale, i portatori di conoscenza, la cittadinanza a vario titolo interessata
seguono le fasi del processo di PUG e di VAS, e sono avvisati sugli eventi di partecipazione
pubblica (sedute del Consiglio comunale, conferenze cittadine, meeting, seminari e workshop,
forum telematici).

La partecipazione civica ai processi di pianificazione potrà anche utilizzare l’intelligenza
artificiale, insieme all’intelligenza collettiva e distribuita della cittadinanza, per fornire una
risposta efficace alle diverse esigenze della comunità (elaborazione delle politiche,
regolamentazione, fiscalità, servizi per la famiglia, mobilità sostenibile, manutenzione degli
edifici, qualità ambientale, innovazione, alloggio, gestione urbana, pianificazione dello spazio).
L’intelligenza artificiale può avere un ruolo importante per aumentare la partecipazione alla
pianificazione urbana in diversi modi. Ad esempio, l'utilizzo di algoritmi di apprendimento
automatico per analizzare i dati sulla mobilità e le attività commerciali può aiutare a identificare
le aree di Palermo in cui c'è una maggiore domanda di trasporto o di servizi e quindi indirizzare
gli investimenti in infrastrutture e servizi in modo più efficiente e mirato. L’IA può anche essere
utilizzata per supportare la pianificazione partecipata, ad esempio attraverso l’utilizzo di
_chatbot_ per raccogliere reazioni, opinioni e critiche degli abitanti, o attraverso la creazione di
sistemi di votazione online per la valutazione di progetti di riqualificazione urbana. 

In questo modo, gli abitanti possono esprimere le loro preferenze anche in grandi volumi di
coinvolgimento e i decisori possono prendere decisioni più informate e in linea con le esigenze
della comunità. Infine, l’IA può essere utilizzata anche per individuare le numerose barriere
architettoniche per le persone con disabilità sparse per la città, per rimuoverle e, soprattutto,
per progettare ambienti urbani più accessibili.

## 10. UFFICIO PROGETTAZIONE E GESTIONE DEL PUG E DELLE FASI ATTUATIVE

L’elaborazione del PUG, in tutte le fasi del processo di formazione, verrà curato dall’Ufficio del
Piano, incardinato nell’Area della Pianificazione Territoriale, coordinato dal Responsabile del
procedimento, la cui attività viene di schematizzata secondo le seguenti fasi:

**FASE O. Impostazione e ascolto**

- acquisizione delle Linee Guida dell’Amministrazione Comunale deliberate dalla Giunta;
- pubblicazione dell’Avviso di avvio del procedimento;
- raccolta dei dati e documenti già in possesso dell’Amministrazione Comunale e
    costruzione della libreria del piano;
- affidamento degli incarichi per gli studi propedeutici obbligatori;
- attività di coinvolgimento dei soggetti interessati, pubblici e privati;
- raccolta, elaborazione e valutazione dei contributi pervenuti a seguito dell’Avviso;
- creazione dell’Urban Center e della piattaforma telematica comunale;

**FASE 1. Quadro conoscitivo**

- predisposizione della carta dei vincoli;
- predisposizione della carta delle trasformabilità;
- acquisizione della pianificazione di settore redatta da altri Uffici dell’Amministrazione
    Comunale (PUMS, PGTU, PUDM, PEBA, etc.);
- elaborazione degli studi propedeutici di settore;

**FASE 2. Documento preliminare**

- predisposizione del Documento preliminare in conformità al comma 4 dell’art. 26 e
    comma 7 dell’art. 25 (elaborati del PUG) della L.R. 19/2020 e ss.mm.ii.;

**FASE 3. Consultazioni e valutazioni**

- deposito nel Portale Regionale per le Valutazioni e Autorizzazioni Ambientali della
    documentazione costituita dal Documento preliminare del PUG e dalla relativa
    documentazione tecnica di supporto, dal Rapporto Preliminare Ambientale della VAS,
    dalla quietanza del versamento degli oneri istruttori ai sensi dell’art. 91 della L.R.
    9/2015;
- indizione della Conferenza di pianificazione volta a riscontrare la coerenza delle
    indicazioni del documento preliminare con i quadri e gli obiettivi generali e di area vasta;
- trasmissione al Consiglio Comunale e relativa adozione;
- pubblicazione attraverso il sito web del Comune e dell'Assessorato regionale del
    territorio e dell'ambiente;

**FASE 4. Progetto definitivo**

- elaborazione del Progetto definitivo del PUG;
- indizione della Conferenza di pianificazione prevista dall'articolo 10 della Legge,
    finalizzata all’acquisizione dei pareri degli organi competenti;
- pubblicazione nel sito web del Comune e dell'Assessorato Regionale del Territorio e
   dell'Ambiente del progetto di PUG, con i relativi elaborati ed allegati, compreso il
   Rapporto ambientale e la relativa sintesi non tecnica (procedura VAS);
- sottoscrizione dell’Accordo di pianificazione;
- trasmissione al Consiglio Comunale, della relazione istruttoria unitamente al progetto
    di PUG per la presa d’atto e l’eventuale introduzione di modifiche al piano;
- pubblicazione dell’avviso nell'Albo pretorio, nella Gazzetta ufficiale della Regione
    Siciliana e nel sito web del Comune e dell'Assessorato Regionale del Territorio e
    Ambiente. Pubblicazione del documento di sintesi della Conferenza di pianificazione,
    del progetto di PUG e del relativo Rapporto ambientale con la sintesi non tecnica
    mediante il deposito presso i propri uffici di copia cartacea e la pubblicazione sul sito
    web del Comune e dell'Assessorato Regionale del Territorio e Ambiente.

**FASE 5. Osservazioni**

-	acquisizione delle osservazioni, visualizzate su apposite planimetrie, contro-deduzioni
    dell’Ufficio del Piano, trasmissione dal Responsabile del procedimento al Consiglio
    Comunale per la dovuta valutazione;
-	acquisizione del parere del Consiglio Comunale sulle osservazioni pervenute,
    convocazione di una nuova seduta della Conferenza di pianificazione, che si pronuncia
    sulla loro accoglibilità;
-	trasmissione al Consiglio Comunale della proposta di deliberazione per l’approvazione
    del PUG;
-	pubblicazione dell'avviso della relativa approvazione sulla Gazzetta Ufficiale.

Per tale processo il Responsabile del procedimento si avvarrà di altri Uffici
dell’Amministrazione competenti in specifici settori, quali: la Direzione Generale, l’Ufficio
Statistica, l’Ufficio per il dissesto idrogeologico, l’Ufficio per la Protezione Civile, l’Area dello
Sviluppo Economico, l’Ufficio per la Mobilità sostenibile e il Traffico, l’Area delle Politiche socio-
sanitarie, l’Area dell’Istruzione, l’Area del Patrimonio, delle Politiche Ambientali e Transizione
Ecologica, l’Area dei Lavori Pubblici e Manutenzioni.

L’Ufficio di Piano dovrà essere costituito da un numero congruo di funzionari tecnici e
amministrativi. Si stima una dotazione di almeno 10 Funzionari Tecnici, tra Ingegneri,
Architetti, Pianificatori e Geometri, i quali dovranno avere piena conoscenza dei software
necessari per la progettazione, in particolare dell’applicativo GeoMedia già utilizzato per la
precedente pianificazione, di almeno n. 2 geologi e n. 2 esperti ambientali per la procedura di
Valutazione Ambientale Strategica. Il personale e la relativa gestione e organizzazione sarà
concordata con il Capo Area della Pianificazione e con l’Assessore al ramo.

Per la funzionalità tecnica si dovrà provvedere all’acquisto di:

-	almeno 10 PC Workstation con caratteristiche da definire nel dettaglio (processore
    almeno I7 di tredicesima generazione e scheda video dedicata avente 8 Gb di
    memoria, 32 Gb di Ram DDR 5 ed un ssd nvme da 1 terabyte, con monitor 4K da 27
    pollici ips);
-	n. 3 Stampanti Plotter formato fino a 44” con le seguenti caratteristiche: risoluzione
    stampa fino a 2400 x 1.200 dpi ottimizzati, e disco rigido non inferiore a 500 GB per
    gestire nella memoria del plotter le copie di stampa.
	
Il luogo più appropriato, idoneo per ospitare il personale e le attrezzature, dovrà essere
individuato all’interno del Polo Tecnico e dovrà avere tutte le necessarie predisposizioni e
cablaggi per il collegamento in rete dei dispositivi da utilizzare per la redazione del PUG.